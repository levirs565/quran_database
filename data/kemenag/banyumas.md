---
type: translation

---

# Bahasa Banyumas

## 1:1

Kanthi asmané Gusti Allah Sing Mahawelas, Mahaasih.

## 1:2

Sekabéhané pengalembana mung kagungané Gusti Allah, Pengérané sekabéhané ngalam,

## 1:3

Sing Mahawelas lan Mahaasih,

## 1:4

Sing kagungan dina piwales. [^1]

[^1]: Yaumiddin (dina piwales), dina nalikané menungsa nampa piwales ingatasé penggawéané, apik utawa ala. Déarani uga yaumul qiyamah, yaumul hisab, lan liya-liyané

## 1:5

Mung maring Penjenengan kula padha nyembah, lan mung maring Penjenengan kula padha nyuwun pitulungan.

## 1:6

Tidhokna kula kabéh dalan sing jejeg, [^2]

[^2]: Dalan sing jejeg, yakuwé dalan urip sing bener sing bisa njalari begya neng dunya lan neng akhérat

## 1:7

(yakuwé) dalané wong-wong sing wis Penjenengan paringi nékmat, udu (dalané) wong-wong sing Penjenengan bendoni lan (uga) udu (dalané) wong sing padha kesasar. [^3]

[^3]: Wong-wong sing kebendon (kenang bendu), yakuwé wong-wong sing nguja nglawan Islam. Wong-wong sing kesasar yakuwé wong-wong sing nguja ngambah dalan seliyané ajaran Islam.

## 2:1

Alif Lam Mim. [^4]

[^4]: Sewetara surat-surat neng Al-Qur’an débukak kambi hurup abjad kayadéné, Alif Lam Mim, Alif Lam Mim Ra, lan liyané. Maknané hurup -hurup kuwé mung Gusti Allah sing priksa. Ana sing duwé penemu lamona hurup-hurup jeneng surat lan ana uga sing duwé penemu lamona gunané nggo narik kawigatén, utawa nggo nidhokna lamona Al-Qur’an kuwé déturunaken nganggo Basa Arab sing désungsun sekang hurup-hurup abjad mau.

## 2:2

Kitab (Al-Qur’an) kiyé ora nana kemamang-an neng njeroné, nggo pituduh tumrap wong-wong sing padha semarah (takwa), [^5]

[^5]: Takwa yakuwé manut sekabéhé dhawuhé Gusti Allah lan ngedohi sekabéhé larangan-É.

## 2:3

(yakuwé) wong-wong sing padha precaya maring barang sing ora keton (gaib), nglakoni sembayang, tur nyumbangna [^6] sebagéan sekang rejekiné sing Ingsun paringna maring dhéwéké kabéh,

[^6]: Sing démaksud nyumbangna bandha neng dalané Gusti Allah, kayadéné blanja nggo kebutuhan jihad, mbangun sekolahan, rumah sakit, usaha nliti-nliti babagan ilmu lan liyané.

## 2:4

lan wong-wong sing padha precaya maring (Al-Qur’an) sing wis déturunaken maring sliramu (Muhammad) lan (kitab-kitab) sing wis déturunaken (maring Nabi) seurungé sliramu [^7] , lan wong-wong mau padha precaya maring anané akhérat.

[^7]: Sing déturunaken maring Nabi-nabi seurungé Nabi Muhammad s.a.w yakuwé; Taurat, Zabur, Injil, lan shuhuf-shuhuf (lembaran-lembaran) sing ora wujud kitab.

## 2:5

Wong-wong kuwé sing padha olih pituduh sekang Pengérané, lan wong-wong kuwé sing padha begya.

## 2:6

Setemené wong-wong kapir [^8] (mbangkang), padha baé tumrap dhéwéké, sliramu (Muhammad) paringi pepénget utawa ora sliramu paringi pepénget, dhéwéké kabéh ora bakal precaya.

[^8]: Kapir (kafir, jamaké kuffar), yakuwé wong sing ora precaya maring anané Gusti Allah, utusan-utusan-É, malaékat-malaékat-É, kitab-kitab-É, lan dina Kiyamat.

## 2:7

Gusti Allah wis ngunci ati lan pengrungoné wong-wong mau [^9] , pendelengané wong-wong mau wis détutup, lan wong-wong mau bakal olih siksa sing abot.

[^9]: Saéngga naséhat utawa hidayah kuwé ora bisa mlebu maring atiné wong-wong mau.

## 2:8

Lan neng antarané menungsa ana sing ngomong, “Aku padha precaya maring Gusti Allah lan dina Kiyamat,” mangkan setemené wong-wong mau udu wong-wong sing padha precaya.

## 2:9

Dhéwéké padha ngapusi Gusti Allah lan wong-wong sing padha precaya, mangka-né dhéwéké mung padha ngapusi awaké dhéwék, tanpa dhéwéké padha rumangsa.

## 2:10

Neng njero atiné wong-wong mau ana prenyakit [^10] , banjur Gusti Allah nambahi prenyakité; lan dhéwéké padha olih siksa sing perih, merga dhéwéké padha ngapusi.

[^10]: Prenyakit ati kayadéné rasa mamang lan ora precaya maring prekara sing bener, lamis (munapék) lan mbangkang.

## 2:11

Lan umpamané déomongna maring wong-wong mau, “Aja padha gawé rusak neng bumi!” [^11] Wong-wong mau padha semaur, “Setemené inyong padha malah wong-wong sing gawé bagus.”

[^11]: Nglanggar tatanan sing détetepna agama bakal njalari ngalam kiyé rusak, malah ancur.

## 2:12

Élinga, setemené wong-wong mau sing pa-dha gawé rusak, ning ora padha rumangsa.

## 2:13

Lan angger déomongna maring wong-wong mau, “Padha precayaa ko kabéh kayadéné wong liya sing wis padha precaya,” Wong-wong mau padha semaur, “Apa énggané inyong padha arep precaya kayadéné wong-wong sing kurang akal kaé padha precaya?” Élinga, setemené wong-wong mau sing padha ora waras, ning wong-wong mau ora padha ngerténi.

## 2:14

Lan angger wong-wong mau padha ketemu karo wong-wong sing precaya, dhéwéké padha ngomong, “Inyong kabéh wis padha precaya.” Ning angger wong-wong mau padha balik maring sétan-sétané (pemimpin-pemimpiné), wong-wong mau padha ngomong, “Jan-jané inyong kabéh bala karo ko, inyong (mau) padha mung api-api.”

## 2:15

Gusti Allah bakal nunggang-taya (ngina) wong-wong mau lan ngejorna supayané padha bingung neng sejeroné dalan kesasar.

## 2:16

Wong-wong kuwé sing padha tuku sasar kambi pituduh. Dadi dagangé wong-wong kuwé ora bathi lan wong-wong mau padha ora olih pituduh.

## 2:17

Paumpamané wong-wong mau kayadéné wong sing nyuled geni sewisé madhangi kiwé-tengené. Gusti Allah ngilangna cahya (sing madangi kuwé) lan ngejorna wong-wong mau neng petengan, ora bisa weruh.

## 2:18

Wong-wong mau padha budheg, bisu, lan picek, mulané ora bisa mbalik maning.

## 2:19

Utawa kayadéné (wong sing ketiban) udan deres sekang langit sing débarengi peteng karo bledhég lan kilat. Wong-wong mau padha nyumpeli kupingé karo jenthik-jenthiké, (ngindhani) sewara bledhég mau jalaran wedi mati. Gusti Allah ngewasani wong-wong sing padha kapir [^12] .

[^12]: Ngélmu lan kuwasané Gusti Allah nglingkupi wong-wong kapir.

## 2:20

Meh baé bledhég kuwé nyamber pende-lengané. Aben (kilat mau) madhangi, wong-wong mau padha mlaku neng ngisoré (cahya) kuwé, lan angger petengé nutupi wong-wong mau, wong-wong mau padha mandheg. Umpamané Gusti Allah kersa, mesthi Gusti Allah ngilangna pengrungoné lan pendelengané wong-wong mau. Temen, Gusti Allah kuwé kewasa maring samubarang kabéh.

## 2:21

Hé menungsa! Sembaha Pengéranmu sing wis nyipta ko kabéh, lan wong-wong seurungmu, supayané ko padha semarah maring Gusti Allah (taqwa).

## 2:22

(Ya Penjenengané) sing ndadékna bumi minangka dadi panggonanmu lan langit minangka dadi payonmu. Lan Penjeneng-ané sing nurunaken banyu (udan) sekang langit, banjur Penjenengané nuwuhna woh-wohan karo udan kuwé minangka dadi rejekimu. Mulané ko aja padha gawé pepadhané (tandhingané) Gusti Allah, mangkané ko padha ngerti.

## 2:23

Lan angger ko padha mamang maring (Al-Qur’an) sing Ingsun turunaken maring kawula Ingsun (Muhammad), mangka jajal gawé siji surat (baé) sing madhani kambi kaé (ayat Al-Qur’an), lan ajéka wong-wong sing padha bisa ngréwangi ko kabéh seliyané Gusti Allah, angger ko kabéh pancén wong-wong sing bener.

## 2:24

Angger ko kabéh ora padha bisa gawé, lan (mesthi) ora bakal bisa, mangka wedia maring geni neraka sing suluhé (rupa) menungsa lan watu, sing déancengna nggo wong-wong kapir (mbangkang).

## 2:25

Lan butulna kabar bebungah maring wong-wong sing padha precaya lan gawé becik, lamona kanggo dhéwéké kabéh (déancengna) suwarga-suwarga sing neng ngisoré ana kali-kali sing padha mili. Saben-saben wong-wong mau déparingi rejeki woh-wohan sekang suwarga, dhéwéké padha ngucap, “Kiyé rejeki sing déparingna maring inyong kabéh gemiyén.” Wong-wong wis déparingi (woh-wohan) sing padha wujudé. Lan neng kana dhéwéké padha (olih) jodho-jodho sing thing-thing. Wong-wong mau langgeng neng njeroné.

## 2:26

Setemené Gusti Allah ora sungkan gawé paumpaman lemud sewiji utawa sing lewih cilik sekang kuwé. Anadéné wong-wong sing padha precaya, dhéwéké padha ngerti lamona kuwé kasunyatan sekang Pengéran. Ning, wong-wong sing kapir padha ngomong, “Apa maksudé Gusti Allah gawé paumpaman-paumpaman kiyé?” Kanthi (paumpaman) kuwé akéh wong sing déjorna kesasar [^13] déning Gusti Allah, lan jalaran sekang kuwé akéh (uga) wong sing déparingi pituduh. Ning ora nana sing désasarna déning Gusti Allah kanthi (paumpaman-paumpaman) kuwé seliyané wong-wong pasék, [^14]

[^13]: Wong kuwé kesasar sebab dhéwéké mbangkang tur ora gelem mahami pituduh-pituduhé Gusti Allah. Neng ayat kiyé, sebab dhéwéké mbangkang tur ora gelem mahami apa sebabé Gusti Allah ndadékna lemud minangka conto, dadiné dhéwéké padha kesasar.

[^14]: Wong pasék yakuwé wong sing nerak aturané agama, mbuh omongané utawa kelakuané.

## 2:27

(yakuwé) wong-wong sing padha ngingkari janjiné Gusti Allah sewisé (janjiné) kuwé déteguhna, lan medhot apa sing dépréntahna déning Gusti Allah supayané désambung, lan padha gawé rusak neng lumahing bumi. Dhéwéké kabéh kuwé wong-wong sing padha kapitunan.

## 2:28

Kepriwé ko padha ingkar maring Gusti Allah, mangkané ko (mauné) padha mati, banjur Penjenengané nguripna ko kabéh, banjur Penjenengané matékna maning, banjur nguripna maning. Banjur mung maring Gusti Allah ko kabéh débalékna.

## 2:29

Penjenengané (Gusti Allah) sing ndadékna apa baé sing ana neng bumi nggo ko kabéh, banjur Penjenengané nuju maring langit, banjur Penjenengané nyempurnakna dadi pitung langit. Lan Penjenengané Maha Ngawuningani samubarang kabéh.

## 2:30

Lan (élinga) rikala Pengéranmu ngendika maring para malaékat: “Ingsun arep ndadékna khalifah [^15] neng bumi.” Para malaékat padha matur: “Napa Penjene-ngan ajeng damel menungsa sing sami ngrusak lan mutahna getih wonten mrika, mangkané kula sami teras maos tasbéh ngalembana Penjenengan lan nyucékna Penjenengan?”  Penjenengané dhawuh, “Temen, Ingsun ngawuningani  apa sing ko  padha ora ngerti.”

[^15]: Khalifah tegesé wong sing ngganténi, makili, pemimpin utawa penggawa.

## 2:31

Lan Penjenengané mulang Adam aran-arané (prekara utawa barang) sekabéhé, banjur Penjenengané ngedhéngna maring malaékat, kanthi dhawuh, “Jajal sebutna maring Ingsun arané sekabéhé (prekara utawa barang) kiyé, angger ko padha sing bener.”

## 2:32

Dhéwéké (malaékat) padha semaur, “Maha-suci Penjenengan, mboten wonten sing kula sami ngertosi sanésé perkawis sing empun Penjenengan wucalaken dhateng kula sedaya. Éstu, Penjenengan Ingkang Maha Ngawuningani, Maha Wicaksana.

## 2:33

Penjenengané (Gusti Allah) dhawuh, “Hé Adam, tidhokna maring dhewéké kabéh (malaékat) aran-arané kuwé!” Sewisé (Adam) nyebutna aran-arané, Penjenenga-né dhawuh, “Kesinggihan Ingsun wis dhawuh maring sliramu, lamon setemené Ingsun ngawuning-ani wewadiné langit karo bumi, lan Ingsun ngawuningani apa baé sing sliramu edhéngna lan apa baé sing sliramu umpetna.”

## 2:34

Lan, (élinga) rikala Ingsun dhawuh maring para malaékat, “Sujuda ko kabéh maring Adam!” Mangka kiyambéké padha sujud kejaba Iblis. [^16] Dhéwéké ora gelem lan ngedirna awaké dhéwék, lan dhéwéké klebu golongan sing mbangkang.

[^16]: Iblis kepélu golongané jin lan klebu sing dépréntah kon sujud.

## 2:35

Lan Ingsun dhawuh, “Hé Adam! Manggona sliramu karo bojomu neng njero suwarga, lan mangana kanthi nékmat (serupané panganan) sing ana neng kana sesenengmu. (Ningén) aja nganti sliramu méreki wit kiyé, [^17] mengko sliramu bakal klebu wong-wong sing padha aniaya (gawé kapitunan) [^18] .

[^17]: Apus-apusé sétan, sapa sing mangan wohé wit kuwé, bakal langgeng neng suwarga, deleng Taha ([^20]: 120.

[^18]: Dolim tegesé  gawé aniaya. Wong sing dolim yakuwé wong sing nglakoni penggawé aniaya, sing gawé kapitunan maring awaké dhéwék utawa wong liya.

## 2:36

Banjur sétan ngrékadayani sekloroné (Adam karo bojoné) sekang suwarga [^19] saéngga sekloroné détokna sekang (sekabéhé nékmat) rikala sekloroné neng suwarga. Lan Ingsun dhawuh, “Temuruna ko kabéh! Sebagéane ko padha dadi mungsuh tumrap sebagéan sing liyané. Lan kanggo sliramu ana papan panggonan lan kesenengan neng bumi butul mangsa sing détemtokna.

[^19]: Nabi Adam a.s. lan Hawa padha ndhahar wohé wit sing délarang kuwé, sing njalari sekloroné déurak déning Gusti Allah sekang suwarga lan déturunaken maring dunya.

## 2:37

Banjur Adam nampa pira-pira pengucap [^20] sekang Pengérané, terus Penjenengané nampa tobaté. Temen Gusti Allah Maha Nampani Tobat, Mahaasih.

[^20]: Pengucap kuwé miturut sebagéan juru tapsir yakuwé pengucap nggo njaluk pengampura (tobat).

## 2:38

Ingsun dhawuh, “Padha temuruna sliramu kabéh sekang suwarga! Banjur angger nyata-nyata teka pituduh Ingsun maring sliramu, mangka sapa wongé manut pituduh Ingsun, ora nana rasa wedi tumrap dhéwéké kabéh lan dhéwéké padha ora susah atiné.”

## 2:39

Anadéné wong-wong sing padha mbangkang lan nggorohna ayat-ayat Ingsun, dhéwéké padha manggon neng neraka. Dhéwéké padha langgeng neng kana.

## 2:40

Hé Bani Israil [^21] , Émuta nékmat Ingsun sing wis Ingsun paringna maring ko kabéh. Lan buktékna janjimu maring Ing-sun [^22] , mesthi Ingsun buktékna janji Ingsun maring ko kabéh, lan semaraha (takwa) ko kabéh mung maring Ingsun baé.

[^21]: Israil yakuwé sebutan kanggo Nabi Yakub a.s. Bani Israil yakuwé anak-turuné Nabi Yakub a.s lan siki kewentar kambi aran bangsa Yahudi.

[^22]: Neng antarané janji Bani Israil maring Gusti Allah yakuwé mung nyembah maring Gusti Allah, ora gawé tandhingan tumrap Gusti Allah, lan precaya maring Nabi Muhammad s.a.w kayadéné sing désebut neng njeroné Taurat.

## 2:41

Lan padha precayaa ko kabéh maring apa (Al-Qur’an) sing wis Ingsun turunaken sing mbenerna apa (Taurat) sing ana neng ko kabéh, lan aja nganti ko kabéh dadi wong sing kawitan mbangkang maring apa (Al-Qur’an) kuwé. Aja nganti ko padha adol ayat-ayat Ingsun kanthi rega sing murah, lan padha manuta ko padha mung maring Ingsun.

## 2:42

Lan ko aja padha nyampur-bawurna prekara bener karo prekara ala (batil) [^23] , lan (aja) padha ngumpetna prekara bener, mangkané ko padha ngerti.

[^23]: Batil tegesé luput, penggawé aniaya, mungkar lan seliyané,

## 2:43

Lan padha nglakonana sembayang, mbayara jakat, lan ndhongkoa (rukuka) bareng-bareng wong sing padha ndhongko.

## 2:44

Kenangapa ko padha ngongkon wong liya (nglakoni) kebecikan, ning ko padha nglalékna maring awakmu dhéwék, mangkané ko padha maca kitab (Taurat)? Mbokan ko padha ngerti?

## 2:45

Lan njaluka pitulungan (maring Gusti Allah) kanthi sabar lan sembayang. Lan (samba-yang) kuwé pancén abot, kejaba kanggoné wong-wong sing gentur (khusyuk),

## 2:46

(yakuwé) wong-wong sing padha precaya, lamon dhéwéké kuwé arep padha ngadhep maring Pengérané, lan lamon dhéwéké kuwé arep padha bali maring Ngarsané.

## 2:47

Hé Bani Israil! Élinga maring nékmat Ingsun sing wis Ingsun paringna maring ko kabéh, lan setemené Ingsun wis munjulna ko kabéh sekang sekabéhé umat liyané neng ngalam dunya kiyé (rikala jaman semena).

## 2:48

Lan padha wedia ko kabéh maring dina, (rikala) ora nana sewiji wong sing bisa mbélani wong liya semendhing-mendhinga, rikalané syafaat [^24] (pitulung) lan tebusan apa baé sekang wong-wong mau ora détampa lan wong-wong mau ora bakal détulungi.

[^24]: Syafaat yakuwé pitulungan sing déparingna déning Rasul utawa wong-wong pinesthi nggo ngénthéngna siksa utawa rénggané wong neng akhérat, kanthi keparengé Gusti Allah.

## 2:49

Lan (élinga) rikalané Ingsun nylametna ko kabéh sekang (Fir’aun) lan bala-balané Fir’aun [^25] . Wong-wong mau padha nibakna siksa sing banget aboté maring ko kabéh. Dhéwéké kabéh padha nyembeléh anak-anakmu lanang lan ngejorna urip anak-anakmu wadon. Lan sing mengkana kuwé minangka coban sing gedhé sekang Pengéranmu.

[^25]: Fira’un kuwé parabané ratu-ratu Mesir jaman kuna. Miturut sejarah, fir’aun rikala jaman Nabi Musa a.s. arané Menephthan (1232-1224 SM) anaké Ramses.

## 2:50

Lan (élinga) rikala Ingsun miyak segara nggo ko kabéh, saéngga ko padha bisa Ingsun tulungi lan Ingsun lelepna (Fir’aun lan) bala-balané, mangkané ko padha nyekséni.

## 2:51

Lan (élinga) rikala Ingsun paring janji maring (Nabi) Musa patang puluh wengi. [^26]  Banjur ko (Bani Israil) ndadékna (reca) pedhét (dadi sembahan) sewisé (lungané) kiyambéké (Musa), lan ko (dadi) wong sing padha nganiaya (kapitunan).

[^26]: Sewijiné wates wektu sing déjanjékna déning Gusti Allah nggo nampa pituduh (Taurat), ning umaté Nabi Musa a.s ora padha sabar ngenténi, akhiré umaté Nabi Musa padha nyembah reca pedhét (anak sapi) gawéané Samiri.

## 2:52

Banjur Ingsun paring ampura maring ko kabéh sewisé kuwé, supayané ko padha kesuwun.

## 2:53

Lan (élinga), rikala Ingsun paring maring Musa Kitab lan Furqan, supayané ko kabéh padha olih pituduh. [^27]

[^27]: Sing démaksud kitab yakuwé Taurat. Lan sing démaksud Furqan yakuwé keterangan-keterangan liya nggo mbédakna sing becik karo sing ala.

## 2:54

Lan (élinga) rikala Musa ngucap maring kaumé, “Hé kaumku! Ko nyata-nyata wis nganiaya awakmu dhéwék kanthi ndadékna (reca) pedhét (dadi sembahan), mula padha tobata maring Sing Nyipta awakmu lan paténana baé awakmu. [^28] Kuwé lewih apik tumrap ko neng sisihé Sing Nyipta awakmu. Penjenengané bakal nampa tobatmu. Temen, Penjenengané kuwé Sing Maha Nampa Tobat, Mahawelas.

[^28]: “Maténi awakmu” ana sing negesi, wong-wong sing ora nyembah reca pedhét kuwé maténi wong sing padha nyembah. Ana uga sing negesi, wong sing nyembah reca pedhét kuwé kon padha patén-paténan, lan ana uga sing negesi wong-wong mau dékongkon maténi awaké dhéwék-dhéwék minangka nggo tobat.

## 2:55

Lan (élinga) rikala ko padha ngucap, “Hé Musa! Inyong padha ora arep precaya maring sliramu seurungé Inyong padha weruh Gusti Allah kanthi nyata,” mangka bledhég nyamber ko kabéh, mangkané ko padha nyekséni.

## 2:56

Banjur, Ingsun nangékna ko sewisé ko mati, supayané ko padha kesuwun.

## 2:57

Lan Ingsun ngaubi ko kabéh karo lamuk, lan Ingsun ngedunaken maring ko mann lan salwa [^29] . Padha mangana (panganan) sing apik-apik sekang rejeki sing wis Ingsun paringna maring ko kabéh. Wong-wong mau ora nganiaya Ingsun, ning malah dhéwéké kabéh sing nganiaya maring awaké dhéwék.

[^29]: Mann yakuwé sewenéh madu. Salwa yakuwé sewenéh manuk puyuh.

## 2:58

Lan (élinga) nalikané Ingsun dhawuh, ”Mlebua maring negara kiyé (Baitulmaq-dis), mangka mangana kanthi nékmat (panganan apa baé) sing ana neng kana sesenengmu. Lan leboni lawang sekéthéngé karo ndhong-ko, lan ngucapa, ”Bebasna inyong kabéh (sekang dosa-dosanku kabéh),” mesthi Ingsun bakal ngampura salah-salahmu. Lan Ingsun bakal nambahi (kanugrahan) nggo wong-wong sing padha nglakoni kebecikan.”

## 2:59

Banjur wong-wong sing aniaya padha ngganti préntah karo préntah (liyané) sing ora dépréntahna maring wong-wong mau. Mangka Ingsun turunaken marabaya sekang langit nggo wong-wong sing aniaya kuwé, merga dhéwéké mau (ajeg) nglakoni pasék.

## 2:60

Lan (élinga) rikala Musa nyuwun banyu nggo kaumé, banjur Ingsun dhawuh, “Gebuga watu kuwé karo tekenmu!” Mangka mancur sekang watu kuwé rolas tuk banyu. Saben golongan wis ngerténi panggonan nginumé (dhéwék-dhéwék) [^30] , mangana lan nginuma sekang rejeki (sing déparingna) Gusti Allah, lan ko aja padha nglakoni kejahatan neng dunya kanthi gawé kerusakan.

[^30]: Saben golongan sekang 12 golongan Bani Israil, kaya sing désebut neng Al-A’raf ([^7]: 160

## 2:61

Lan (élinga), rikala ko padha ngucap, ”Hé, Musa! Inyong kabéh ora tahan mung (mangan) panganan sewerna thok, mula njaluka maring Pengéranmu nggo inyong kabéh, supayané Penjenengané maringi inyong kabéh apa sing déthukulna neng bumi, kayadéné janganan, timun, bawang, kacang adas lan brambang.” Kiyambeké (Musa) njawab, ”Apa ko njaluk apa sing ala nggo ngganti sekang apa sing becik? Mangkata maring sewiji kota, mesthi ko bakal olih sing dadi penjalukanmu.” Banjur wong-wong mau padha dégawé ina lan mlarat, lan wong-wong mau bali olih benduné Gusti Allah. Sing mengkana kuwé (kelakon) merga wong-wong mau padha mblénjani ayat-ayat-É Gusti Allah lan maténi para nabi tanpa hak (alesan sing bener). Sing kaya kuwé merga wong-wong mau padha duraka lan padha ngléwati wates.

## 2:62

Setemené wong-wong sing padha precaya, wong-wong Yahudi, wong-wong Nasrani, lan wong-wong sabi’in [^31] , sapa wongé (antarané wong-wong mau) sing precaya maring Gusti Allah lan dina akhérat, lan nglakoni kebecikan, wong-wong mau padha olih ganjaran sekang Pengérané, ora nana rasa wedi ingatasé wong-wong mau, lan wong-wong mau ora padha susah atiné.

[^31]: Sabi’in kuwé umat seurungé  Nabi Muhammad s.a.w sing padha ngerti anané Pengéran Sing Mahatunggal, lan precaya maring  pengaruh lintang-lintang.

## 2:63

Lan (élinga) rikala Ingsun mundhut janjimu lan Ingsun junjung gunung (Sinai) sendhu-wurmu (kambi dhawuh), “Cekelen kanthi teguh apa sing wis Ingsun paringna maring ko lan élinga apa sing ana neng njeroné, supayané ko padha semarah (takwa).”

## 2:64

Banjur sewisé kuwé ko padha mléngos. Mangka umpamané udu merga kanugrahané Gusti Allah lan kewelasan-É maring ko kabéh, mesti ko klebu wong sing padha kapitunan.

## 2:65

Lan temen, ko wis ngerti wong-wong sing padha nglanggar neng antarané ko kabéh  neng dina Sabat [^32] , banjur Ingsun dhawuh maring wong-wong mau, “Dadia ko kabéh kethék sing ina!” [^33]

[^32]: Dina Sabat yakuwé dina Setu, dinané  wong Yahudi nggo ngibadah.

[^33]: Kethék: temen dadi kethék minangka supatané Gusti Allah. Ana juru tapsir sing ngartékna, nduwéni wateké kethék.

## 2:66

Mangka Ingsun dadékna (sing kaya kuwé) pengéling-éling nggo wong-wong neng wektu kuwé lan kanggo wong-wong sing padha teka sewisé kuwé, lan dadi piwulang nggo wong-wong sing padha semarah (takwa).

## 2:67

Lan (élinga) rikala Musa ngucap maring kaumé, “Gusti Allah ndhawuhi ko supaya nyembeléh sapi wadon siji.” Wong-wong mau padha takon, “Apa sliramu arep gawé inyong kabéh dadi écéan?” [^34] (Musa) njawab, “Inyong ngayom maring Gusti Allah supaya ora klebu golongané wong-wong sing bodho.”

[^34]: Wewadi Gusti Allah ndhawuhi nyembeléh sapi, supayané ilang rasa ormaté wong-wong mau maring reca pedhét sing padha désembah déning wong-wong mau.

## 2:68

Wong-wong mau padha ngucap, “Njaluka maring Pengéranmu nggo Inyong kabéh supaya Penjenengané nerangna maring Inyong kabéh prekara (sapi wadon) kuwé. Kiyambéké (Musa) njawab, “Penjeneng-ané (Gusti Allah) dhawuh, lamon sapi wadon kuwé ora tua lan ora enom, (ning) neng tengah-tengah antarané kuwé. Mula padha lakonana apa sing dédhawuhna maring ko kabéh.”

## 2:69

Wong-wong mau padha ngucap, “Njaluka maring Pengéranmu nggo inyong kabéh supaya Penjenengané nerangna maring inyong kabéh apa wernané (sapi kuwé).” Dhéwéké (Musa) semaur, “Penjenengané (Gusti Allah) dhawuh, lamona (sapi kuwé) sapi wadon sing kuning tua wernané, sing gawé seneng (maring) wong-wong sing padha nyawang.”

## 2:70

Wong-wong mau padha ngucap, “Njaluka maring Pengéranmu nggo inyong kabéh supaya Penjenengané nerangna nggo inyong kabéh babagan (sapi wadon) kuwé. (Merga) setemené sapi kuwé urung genah tumrapé inyong kabéh, lan setemené, énggané Gusti Allah ngersakna, mesthi inyong padha olih pituduh.”

## 2:71

Kiyambeké (Musa) semaur, “Penjene-ngané (Gusti Allah) dhawuh, (sapi kuwé) sapi wadon sing urung tau dénggo mluku lemah lan urung (uga) nggo mbanyoni tanduran, waras, lan ora nana welangé.” Wong-wong mau padha ngomong, “Siki nembé baé sliramu nerangna (prekara) sing sebeneré.” Banjur wong-wong mau nyembeléh (sapi wadon), lan méh baé wong-wong mau ora padha nglakoni (préntah) kuwé.

## 2:72

Lan (élinga) rikala ko maténi sewijiné wong, banjur ko padha aran-aranan (tu-dhuh-tudhuhan) prekara kuwé. Ning Gusti Allah mbukak apa sing ko padha umpet.

## 2:73

Banjur Ingsun dhawuh, “Gebuga (mayid) kuwé nganggo bagéan sekang (sapi) kuwé!” Kaya kuwé goli Gusti Allah nguripna (wong) sing wis mati, lan Penjenengané meruhna maring ko kabéh  tandha-tandha (kuwasa-É) supaya ko padha ngerti.

## 2:74

Banjur sewisé kuwé, atimu dadi atos, saéngga (atimu) kaya watu, malah lewih atos. Mangkané sekang watu-watu kuwé mesthi ana kali-kali sing (banyuné) mancur sekang watu mau. Ana uga sing nyigar banjur metu sekang watu mau pancuran banyu. Lan ana uga sing ngglosor tiba ngisor merga wedi maring Gusti Allah. Lan Gusti Allah ora supé maring apa baé sing ko padha lakoni.

## 2:75

Mula apa ko kabéh  (wong-wong muslim) banget ngarepna wong-wong mau bakal precaya maring sliramu, mangkan segolongané dhéwéké mau padha krungu pengendikané Gusti Allah, banjur dhéwéké mau padha ngowahi sewisé padha mahami (pengendikan kuwé), mangkané wong-wong mau padha ngaweruhi? [^35]

[^35]: Maksudé wong-wong Yahudi sing padha ngowahi isiné Taurat utamané bab Nabi Muhammad s.a.w.

## 2:76

Lan angger wong-wong mau ketemu karo wong-wong sing padha precaya, dhéwéké padha ngomong, “Inyong wis padha precaya.” Ning angger bali maring wong-wong sepadhané, dhéwéké padha takon, “Apa ko arep nyritakna maring dhéwéké kabéh apa sing déterangna déning Gusti Allah maring ko, nganti dhéwéké bisa mbantah ko neng ngarsané Pengéranmu? Mbokan ko ngerti?” [^36]

[^36]: Neng njeroné Taurat déterangna bab Nabi Muhammad s.a.w. Sing arep rawuh minangka nabi pungkasan, ning keterangan kuwé déumpetna neng wong Yahudi, merga wedi bakal mbalik maring awaké dhéwék.

## 2:77

Lan mbokan wong-wong mau ngerti lamon Gusti Allah ngawuningani apa sing dhéwéké padha umpetna lan apa sing dhéwéké padha  edhéngna?

## 2:78

Lan neng antarané wong-wong mau ana sing wuta aksara, ora mahami kitab (Tau-rat), kejaba mung ngayawara lan wong-wong kuwé ora liya mung padha ngira-ira.

## 2:79

Mangka cilaka temen wong-wong sing nulis kitab nganggo tangané dhéwéké, banjur ngomong, “Kiyé sekang Gusti Allah,” (maksudé) nggo dédol kanthi rega murah. Mangka cilaka temen wong-wong mau, merga tulisan tangané, lan cilaka temen dhéwéké kuwé merga apa sing dhéwéké padha lakoni. [^37]

[^37]: Malsukna lan ngowahi ayat nggo kepentingané dhéwék.

## 2:80

Lan wong-wong mau ngucap, “Neraka ora bakal nyénggol inyong kabéh, kejaba mung pirang dina thok.” Ngucapa, “Apa ko wis padha nampa janji sekang Gusti Allah, saéngga Gusti Allah ora bakal ngingkari janjiné, apa ko padha ngomong ngenani Gusti Allah, sewijiné prekara sing ko padha ora ngerti?”

## 2:81

Dudu kaya kuwé! Sapa wongé temindak ala, lan dosa-dosané wis nglelepna dhéwéké, mangka wong-wong kuwé neraka panggonané. Wong-wong mau langgeng neng njeroné.

## 2:82

Lan wong-wong sing padha precaya lan nglakoni kebecikan, wong-wong kuwé neng suwarga panggonané. Wong-wong mau langgeng neng njeroné.

## 2:83

Lan (élinga) rikala Ingsun mundhut janji sekang Bani Israil, ”Ko aja padha nyembah seliyané Gusti Allah, lan padha temindak becik maring wong tuwa loro, sedulur, bocah-bocah yatim, lan wong-wong mlarat. Lan ngucapa sing apik maring menungsa, lakonana sembayang lan mbayara jakat.” Ning ko banjur padha mléngos (ngingkari), kejaba mung semendhing sekang ko kabéh, lan ko (ésih dadi) wong sing padha mbangkang.

## 2:84

Lan (élinga) rikala Ingsun mundhut janjimu, ”Ko kabéh aja padha mutahna getihmu (maténi wong), lan ngurak awakmu (sedulur sebangsamu) sekang désamu.” Banjur ko padha ngucap njanji lan nyekséni.

## 2:85

Banjur ko kabéh (Bani Israil) maténi awakmu (sebangsamu), lan ngurak sewijiné golongan-mu dhéwék sekang désané. Ko padha brayan (ngadhepi) wong-wong mau neng njeroné dosa lan memungsuhan. Lan angger wong-wong mau teka maring ko dadi tawanan, ko nebus wong-wong mau, mangkané ko délarang ngurak wong-wong mau. Apa jané ko precaya maring sebagéan kitab (Taurat) lan ngingkari maring sebagéan (sing liyané)? Mangka ora nana piwales (sing pantes) nggo wong sing nglakoni prekara kuwé neng antaramu seliyané kenisthan urip neng dunya, lan neng dina Kiyamat wong-wong mau débalékna maring siksa sing paling abot. Lan Gusti Allah ora supé maring apa sing ko kabéh lakoni. [^38]

[^38]: kabéh janji lan sumpah sing déucapna déning Bani Israil kaya sing kesebut neng njeroné ayat 83 lan 84 neng ndhuwur, wong-wong mau nglanggar. Nyatané sejarahé neng antarané rong golongan Yahudi neng Medinah yakuwé Bani Quraizah utawa Khazraj balané Bani Nadir gawéné perang. Angger ana wong Yahudi neng antarané rong golongan kuwé détawan neng liyané, contoné neng Bani Aus, balané Bani Quraizah utawa Bani Khazraj balané Bani Nadzir, padha brayan nebus.

## 2:86

Dhéwéké kabéh kuwé nyata wong-wong sing tuku penguripan dunya nganggo (penguripan) akhérat. Mangka ora bakal dé-énthéngna siksané lan wong-wong mau ora bakal détulung.

## 2:87

Lan temen, Ingsun wis maringna Kitab (Taurat) maring Musa, lan Ingsun susuli sewisé kuwé kambi utusan-utusan, lan Ingsun wis maringna maring Isa Putra Maryam bukti-bukti bebener, tur Ingsun kuwatna slirané kambi Rohulkudus (Jibril). Kenangapa saben-saben utusan sing butul maring ko kabéh (nggawa) sedhingah (piwulang) sing ora ko kepéngini, ko padha ngedirna awakmu dhéwék, banjur sebagéané (utusan) ko anggep ngapusi lan sebagéané ko paténi?

## 2:88

Lan wong-wong mau padha ngucap, “Atiné inyong kabéh ketutup.” Ora! Gusti Allah wis nglaknat (nyupatani) wong-wong mau merga ingkaré dhéwéké, ning semendhing pisan neng antarané dhéwéké padha precaya.

## 2:89

Lan sewisé butul maring wong-wong mau Kitab (Al-Qur’an) sekang Gusti Allah sing mbenerna apa sing ana neng dhéwéké mau [^39] , mangkané seurungé dhéwéké padha njaluk menang sekang wong-wong kapir, nyatané sewisé butul maring dhéwéké apa sing wis dhéwéké padha ngerténi, dhéwéké mau padha ngingkari. Mula laknaté Gusti Allah kanggo wong-wong sing padha ingkar.

[^39]: Al-Qur’an uga mulangna tauhid (nyewijékna Gusti Allah) kaya sing déwulangna Taurat.

## 2:90

Banget alané (temindaké) wong-wong mau adol awaké, kanthi ngingkari apa sing déturu-naken déning Gusti Allah, merga drengki lamon Gusti Allah nurunaken kanugrahané nggo sapa sing dékersakna Penjenengané neng antarané para kawulané. [^40] Merga kuwé wong-wong mau pada bali nanggung bendu-pari-bendu [^41] . Lan maring wong-wong kapir mau (détibakna) siksa sing gawé nistha.

[^40]: Wahyu (kenabian) maring Nabi Muhammad s.a.w.

[^41]: Bendu nomer siji merga mbangkang maring Nabi Musa a.s, lan bendu nomer loro merga ngingkari Nabi Muhammad s.a.w.

## 2:91

Lan angger dédhawuhna maring wong-wong mau, “Padha precayaa maring apa sing dé-turunaken déning Gusti Allah (Al-Qur’an),” Dhéwéké padha njawab, “Inyong kabéh precaya maring apa sing déturunaken maring inyong.” Lan wong-wong mau ingkar maring apa sing sewisé, mangkané (Al-Qur’an)  kuwé bener sejati sing mbenerna apa sing  ana neng dhéwéké kabéh (Taurat). Dhawuha (Muhammad), “Kenangapa ko gemiyén padha maténi nabi-nabiné Gusti Allah aripancén ko padha precaya?”

## 2:92

Lan temen, Musa wis teka maring ko kabéh kanthi bukti-bukti kesunyatan (haq), banjur ko njikot (reca) pedhét (nggo sembahan) sewisé (lungané Nabi Musa), lan ko (dadi) wong-wong sing aniaya (kapitunan).

## 2:93

Lan (élinga) rikala Ingsun mundhut janjimu lan Ingsun junjung gunung (Sinai) neng ndhuwurmu (kanthi dhawuh), “Gegem sing kenceng apa sing Ingsun paringna maring ko lan rungokna!” Wong-wong mau njawab, “Inyong kabéh ngrungokna, ning Inyong  padha ora manut.” Lan décecepna maring atiné wong-wong mau (rasa tresna nyembah reca) pedhét merga mbangkangé dhéwéké kabéh. Dhawuha, “Banget alané apa sing dépréntahna déning gugon-tuhonmu maring ko kabéh, angger ko kabéh wong-wong sing padha precaya!”

## 2:94

Dhawuha (Muhammad), “Angger negeri akhérat neng sisihé Gusti Allah, mligi mung nggo ko kabéh ora nggo wong liya, mangka padha njaluka mati aripancén ko kabéh wong-wong sing bener.”

## 2:95

Ning wong-wong mau ora bakal kepéngin pati babar pisan, merga dosa-dosa sing wis délakoni déning tangan-tangané dhéwéké kabéh. Lan Gusti Allah Maha Mriksani wong-wong aniaya.

## 2:96

Lan temen sliramu (Muhammad) bakal ngaweruhi wong-wong mau (Yahudi) menungsa sing paling srakah maring penguripan (dunya), malah (lewih srakah) ketimbang wong-wong musrik. [^42] Saben-saben sekang wong-wong mau, kepéngin déwéhi umur séwu taun, mangkané umur dawa kuwé ora bakal ngadohna dhéwéké sekang siksa. Lan Gusti Allah Maha Mriksani apa sing dhéwéké lakoni.

[^42]: Musrik yakuwé wong sing nyekuthokna Gusti Allah karo seliyané (mangro tingal).

## 2:97

Dhawuha (Muhammad), “Sapa wongé dadi mungsuhé Jibril, mangka (ngertia) lamon kiyambeké sing wis nurunaken (Al-Qur’an) maring njero atimu kanthi keparengé Gusti Allah, nyerujuki apa (kitab-kitab) sing lewih dhisit, lan dadi pituduh sarta werta bebungah nggo wong-wong sing padha precaya.”

## 2:98

Sapa wongé dadi mungsuhé Gusti Allah, malaékat-malaékat-É, utusan-utusan-É, Jibril lan Mikail, mangka setemené Gusti Allah mungsuh tumrap wong-wong sing mbangkang (kapir).

## 2:99

Lan temen, Ingsun wis nurunaken tandha-tandha (ayat-ayat) sing gamblang maring sliramu (Muhammad), lan ora gadhang ana sing ngingkari kejaba wong-wong sing nerak (pasék).

## 2:100

Lan kenangapa saben-saben dhéwéké kabéh njiret janji, seklompok wong-wong mau padha nglanggar? Seprandéné (éwadéné) akéh-akéhé wong mau ora padha precaya.

## 2:101

Lan sewisé teka maring dhéwéké kabéh sewiji utusan (Muhammad) sekang Gusti Allah sing nyerujuki apa sing ana neng dhéwéké kabéh, sebagéan sekang wong-wong sing déwéhi kitab (Taurat) kuwé mbalangna kitabé Gusti Allah mau maring mburi (gigir), kaya-kaya dhéwéké padha ora ngerti.

## 2:102

Lan wong-wong mau ngetutna apa sing déwaca déning sétan-sétan rikala jaman keratoné Nabi Sulaiman. Nabi Sulaiman kuwé ora kapir ning sétan-sétan kuwé sing kapir, dhéwéké padha mulangna sihir maring menungsa lan apa sing déturunaken maring malaékat loro neng negara Babilonia yakuwé Harut lan Marut. Mangkan sekloroné kuwé ora mulangna sewiji-wiji maring sewijiné wong seurungé ngucap, ”setemené inyong kabéh mung dadi coban (tumrap ko), mula aja kapir.” Mangka dhéwéké (sétan-sétan) padha nyinaoni sekang sekloroné (malaékat kuwé), apa sing (bisa) misahna antarané wong (lanang) karo bojoné. Dhéwéké ora bakal bisa nyilakani sewijiné wong nganggo sihiré kejaba kanthi idiné Gusti Allah. Dhéwéké padha nyinaoni prekara sing gawé cilaka, lan ora migunani tumrap dhéwéké kabéh. Lan temen, dhéwéké wis padha ngerti, sapa wongé tuku (nganggo sihir) kuwé, yekti ora bakal olih untung neng akhérat. Lan temen, ala banget temindaké wong-wong kuwé sing adol (ngijolna) awaké dhéwék kambi sihir, énggané dhéwéké padha ngerti.

## 2:103

Lan angger wong-wong mau padha precaya tur semarah, ganjaran sekang Gusti Allah mesthi lewih apik, énggané dhéwéké mau padha ngerti.

## 2:104

Hé, wong-wong sing padha precaya! Aja pisan-pisan ko ngucap “Raina”, [^43] tapi ngucapa “unzurna” lan rungokna. Lan wong-wong sing padha kapir bakalan olih siksa sing perih.

[^43]: Raina tegesé mara gatékna inyong kabéh. Ning wong Yahudi kambi mrengut goli ngomongna, dadiné sing démaksud neng wong Yahudi mau yakuwé “Ru’unah sing tegesé bodo banget, sing dadi pengala-ala kanggo Rasulullah. Kuwé sebabé Gusti Allah ndhawuhi batir-batiré Nabi ngganti Raina karo unzurna sing tegesé padha karo “Raina”.

## 2:105

Wong-wong sing mbangkang (kapir) sekang Ahli Kitab lan wong-wong sing padha musrik ora kepéngin déturunaken maring ko babagan kebecikan sekang Pengéranmu. Ning Gusti Allah paring welas-É maring wong pinilih sing Panjenengané kersakna tur Gusti Allah pamengku kanugrahan sing gedhé.

## 2:106

Ayat sing Ingsun jabel (batalna) utawa Ingsun ilangna sekang émutan, mesthi Ingsun ganti karo sing lewih apik utawa sing padha karo kuwé. Mbokan  ko ngerti Gusti Allah Maha- kuwasa ingatasé samubarang kabéh?

## 2:107

Apa ko ora ngerti lamon Gusti Allah kagungan praja langit lan bumi? Lan ora nana pengreksa lan penulung tumrap ko seliyané Gusti Allah.

## 2:108

Utawa ko arep padha njaluk maring Utusan (Muhammad) padha karo Musa (nglakon) déjaluki (Bani Israil) gemiyén? Sapa wongé sing ngijoli precaya karo kapir, setemené, wong mau wis kesasar sekang dalan sing jejeg.

## 2:109

Akéh neng antarané Ahli Kitab kepéngin éngganua dhéwéké padha téyéng mbalékna ko kabéh sewisé ko padha precaya, bali dadi kapir maning, merga rasa drengki neng njero atiné wong-wong mau, sewisé kebecikan genah mungguh dhéwéké kabéh. Mula paringa pengampura lan ombérana atimu, nganti Gusti Allah maringna dhawuh-É. Temen Gusti Allah Mahakewasa ingatasé samubarang kabéh.

## 2:110

Lan lakonana sembayang lan bayara jakat. Lan sekabéh kebecikan sing ko padha lakokna nggo awakmu dhéwék, ko kabéh bakal olih (ganjaran) neng sisihé Gusti Allah. Temen, Gusti Allah Maha Mriksani apa baé sing ko lakokna.

## 2:111

Lan wong-wong mau (Yahudi karo Nasrani) padha ngomong, “Ora bakal mlebu suwarga kejaba wong Yahudi utawa wong Nasrani.” [^44] Kuwé (mung) angen-angené wong-wong mau. Ngucapa, “Tidhokna bukti benermu, angger ko kabéh wong-wong sing bener.”

[^44]: Wong Yahudi padha ngucap, mung dhéwéké sing bakal padha mlebu maring suwarga. Wong-wong Nasrani uga padha ngucap, mung dhéwéké  sing bakal padha mlebu suwarga.

## 2:112

Ora! Sapa wongé pasrah bongkokan maring Gusti Allah, lan wong mau temindak apik, dhéwéké olih ganjaran neng sisihé Gusti Allah lan wong-wong mau ora duwé rasa wedi tur dhéwéké ora padha susah atiné.

## 2:113

Lan wong Yahudi padha ngucap, “Wong Nasrani kuwé ora duwé apa-apa (cecekelan),” lan wong Nasrani (uga) padha ngucap, “Wong Yahudi kuwé ora duwé apa-apa (cecekelan),” mangkané wong-wong mau padha maca Kitab. Semana uga wong-wong sing ora duwé ngélmu, ngucap kaya omongané wong-wong mau. Mangka Gusti Allah bakal ngadili wong-wong mau neng dina Kiyamat, ngenani prekara sing dhéwéké padha persulayakna.

## 2:114

Lan sapa sing lewih aniaya ketimbang wong sing nglarang neng njero mesjid-mesjidé Gusti Allah nggo ngucapna asma-Né, lan daya-daya ngrubuhna (mesjid)? Wong-wong mau ora patut ngleboni (mesjid) kejaba kanthi rasa wedi maring Gusti Allah. Dhéwéké padha olih kenisthan neng dunya lan neng akhérat olih siksa sing abot.

## 2:115

Lan kagungané Gusti Allah wétan lan kulon. Maring ngendi baé ko  padha madhep neng kana pesuryané Gusti Allah. Temen, Gusti Allah Mahajembar, Maha Ngawuningani.

## 2:116

Lan wong-wong mau padha ngucap, “Gusti Allah kagungan putra.“ Mahasuci Gusti Allah, malah kagungan-É apa sing ana neng langit lan neng bumi. Sekabéhé manut maring Penjenengané.

## 2:117

(Gusti Allah) sing nyipta langit lan bumi. Angger Penjenengané kepareng netepna sewiji-wiji, Penjenengané cukup dhawuh, “Dadia!” Banjur demadi sewiji-wiji mau.

## 2:118

Lan wong-wong sing ora ngerti padha ngucap, “Kenangapa Gusti Allah ora ngen-dika karo inyong kabéh utawa teka tandha-tandha (kewasa-Né) maring inyong kabéh?” Semana uga wong-wong seurungé dhéwéké wis ngomong padha karo omongané dhéwéké kabéh. Atiné wong-wong mau padha baé. Setemené wis Ingsun terangna tandha-tandha (kewasa-Né Ingsun) maring wong-wong sing padha precaya.

## 2:119

Temen, Ingsun wis ngutus sliramu (Muhammad) kanthi bebener, minangka sing nggawa werta bebungah lan paringan pengéling-ngéling. Lan sliramu ora bakal désuwuni (tanggung jawab) ngenani sing padha manggon neng neraka.

## 2:120

Lan wong-wong Yahudi karo Nasrani ora bakal seneng maring sliramu (Muhammad) saéngga sliramu mélu agamané dhéwéké kabéh. Dhawuha, “Setemené pituduhé Gusti Allah kuwé pituduh (sing sejati)”. Lan angger sliramu manut karepé wong-wong mau sewisé ngélmu (bebener) butul maring sliramu, ora bakal ana pengayom lan penu-lung tumrap sliramu sekang Gusti Allah.

## 2:121

Wong-wong sing wis Ingsun paringi Kitab, dhéwéké macané kaya semesthiné, wong-wong mau nyata sing padha precaya maring (kitab) kuwé. Lan sapa wongé sing ingkar maring (kitab) kuwé, dhéwéké kabéh nyata wong-wong sing padha kapitunan.

## 2:122

Hé Bani Israil! Élinga nékmat Ingsung sing wis Ingsun paringna maring ko kabéh, lan Ingsun wis nglewihna ko kabéh sekang sekabéhé umat sing ana neng ngalam dunya kiyé (neng jaman semena).

## 2:123

Lan wedia ko kabéh maring dina, (rikala) ora nana wong sijia sing bisa nggantékna (mbélani) wong liya babar pisan, tebusan ora détampa, bantuan ora nana gunané tumrap dhéwéké, lan wong-wong mau ora bakal détulungi.

## 2:124

Lan (élinga), rikala Ibrahim déuji déning Pengérané karo pirang-pirang tembung, banjur dhéwéké nglakokna kanthi sempurna. Penjenengané (Gusti Allah) dhawuh, “Sete-mené Ingsun ndadékna sliramu minangka pemimpin tumrap sekabéhé menungsa.” Dhéwéké (Ibrahim) matur, “Lan (ugi) saking anak-putu wayah kula?” Gusti Allah dhawuh, “(Bener, ning) janji Ingsun ora patrap nggo wong-wong sing padha nganiaya.”

## 2:125

Lan (élinga), rikala Ingsun ndadékna umah (Ka’bah) panggonan kumpul lan panggonan sing aman tumrap menungsa. Lan dadékna maqam Ibrahim [^45] kuwé panggonan sembayang. Lan wis Ingsun dhawuhna maring Ibrahim karo Ismail, “Bresihi umah Ingsun (Ka’bah) nggo wong-wong sing padha tawaf, wong-wong sing padha iktikaf, wong-wong sing padha ndhongko (rukuk) lan wong-wong sing padha ndhepa (sujud)!”

[^45]: yakuwé panggonané Nabi Ibrahim a.s jumeneng nalikané mbangun ka’bah

## 2:126

Lan (élinga) rikala Ibrahim nyenyuwun, “Dhuh Pengéran kula, dadosaken negari Mekah niki negari sing aman lan mugi paringa rejeki rupi woh-wohan dhateng warginé, nggih niku teng antawisé tiyang-tiyang wau sing sami precaya dhateng Gusti Allah lan dinten pungkasan,” Penjenengané (Gusti Allah) dhawuh, “Lan maring wong sing mbangkang bakal Insun paringi seneng sewetara, seterusé bakal Ingsun peksa wong mau maring neraka lan kuwé nyata panggonan bali sing paling ala.”

## 2:127

Lan (élinga) rikala Ibrahim ndhuwurna dhampar baitullah bareng karo Ismail, (kambi nyenyuwun), “Dhuh Pengéran kula, mugi tinampi (amal) saking kula kekalih. Éstu, Penjenengan Ingkang Maha Midhanget lan Maha Ngawuningani.

## 2:128

Dhuh Pengérané kula sedaya, mugi ndadosaken kula tiyang sing pasrah teng Penjenengan, lan anak-putu kula sami (uga) umat sing manut teng Penjenengan lan tudhuhakén kula sami cara-cara nglampahi ngibadah (haji) kula sami, lan mugi tinampi tobat kula sami. Éstu Penjenengan Ingkang Maha Nampani Tobat lan Mahaasih.

## 2:129

Dhuh Pengéran kula sami, mugi ngutus teng kalangané tiyang-tiyang mau sétunggil utusan saking kalangané kiyambeké dhéwék, sing ajeng maosaken nggé tiyang-tiyang wau ayat-ayat Penjenengan lan mucal Kitab lan ngélmu teng wong-wong mau, lan nyucékna kiyambeké sedaya. Éstu, Penjenengan nyata Ingkang Mahadigdaya, Mahawicaksana.

## 2:130

Lan wong sing wadhéh maring agamané Ibrahim, mung wong sing mbodhoni awaké dhéwék. Lan temen, Ingsun wis milih dhéwéké (Ibrahim) neng dunya kiyé. Lan setemené neng akhérat dhéwéké klebu wong-wong sing pantes (saléh).

## 2:131

(Élinga) rikala Pengéran dhawuh maring dhéwéké (Ibrahim), “Semaraha!” Dhéwéké matur, “Kula semarah teng Pengérané sedaya ngalam.”

## 2:132

Lan Ibrahim awéh wasiyat (pengucap) mau maring putra-putrané, semana uga Ya’qub. “Hé anak-anaku! Setemené Gusti Allah wis milih agama kiyé nggo ko kabéh, aja nganti ko padha mati kejaba neng sejeroné kahanan semarah (muslim).”

## 2:133

Apa sliramu padha dadi seksi rikala pati arep marani Ya’kub, rikala dhéwéké ngucap maring anak-anaké, “Apa sing ko padha sembah sepungkuré inyong?” Anak-anaké padha semaur, ”Inyong arep padha nyembah Pengérané rika lan Pengérané kaki-nininé rika yakuwé Ibrahim, Ismail lan Ishak, (yakuwé) Pengéran Sing Mahatunggal lan inyong kabéh padha (mung) pasrah awak dhéwék maring Penjenengané.”

## 2:134

Mengkana kuwé umat sing wis keliwat. Nggo dhéwéké apa sing wis wong-wong mau upayakna lan nggo ko kabéh apa sing wis ko padha upayakna. Lan ko kabéh ora bakal déjaluki (tanggungjawab) ngenani apa baé sing wong-wong mau lakoni.

## 2:135

Lan wong-wong mau padha ngucap, “Dadia ko kabéh (wong sing nganut) Yahudi utawa Nasrani, mengko ko padha olih pituduh.” Ngucapa, “(Ora!) ning (inyong kabéh ngetut) agamané Ibrahim sing jejeg lan dhéwéké ora klebu golongané wong sing nyekuthokna Pengéran.”

## 2:136

Ucapna, “Inyong kabéh precaya maring Gusti Allah lan maring apa sing déturunaken maring inyong kabéh, lan maring apa sing déturunaken maring Ibrahim, Ismail, Ishak, Yakub lan anak-putuné, lan maring apa sing déparingna maring Musa lan Isa karo maring apa sing déparingna maring nabi-nabi sekang Pengérané golongané wong-wong mau. Inyong kabéh ora mbéda-mbédakna sapa baé neng antarané wong-wong mau (para nabi), lan inyong kabéh semarah maring Pengéran.

## 2:137

Mangka angger wong-wong mau wis padha precaya kayadéné sing sliramu andel, temen dhéwéké kabéh wis olih pituduh. Ning angger wong-wong mau padha mléngos, setemené dhéwéké kabéh ana neng njeroné satron (karo sliramu), mangka Gusti Allah nyukupna sliramu (Muhammad) maring wong-wong mau (kanthi pitulunga-Né). Lan Penjenengané Maha Midhanget tur Maha Ngawuningani.

## 2:138

Sibgah Allah,” [^46] sapa wongé sing lewih becik sibgahé ketimbang Gusti Allah? Lan maring Penjenengané inyong kabéh padha nyembah.

[^46]: sibgah Allah, tegesé celupané Gusti Allah, maksudé agamané Gusti Allah

## 2:139

Dhawuha (Muhammad), “Apa ko arep dhebadan karo inyong ngenani Gusti Allah, mangka Penjenengané Pengéranku lan Pengéranmu kabéh. Nggo inyong kabéh ngamal-ngamalku, lan nggo ko kabéh ngamal-ngamalmu, lan mung maring Penjenengané inyong kabéh kanthi tulus oléhé kemawula.

## 2:140

Utawa ko kabéh (wong-wong Yahudi lan Nasrani) ngucap lamona Ibrahim, Ismail, Ishak, Yakub lan anak putuné padha mélu Yahudi utawa Nasrani? Ngucapa, “Ko kabéh sing lewih ngerti apa Gusti Allah, lan sapa wongé sing lewih aniaya (kapitunan) ketimbang wong sing ngumpetna perseksén sekang Gusti Allah [^47] sing ana neng dhéwéké?” Gusti Allah ora linglap maring apa sing ko padha pergawé.

[^47]: Yakuwé persekséné Gusti Allah sing ana neng njero Taurat lan Injil, setemené Nabi Ibrahim a.s. Lan anak putuné dudu wong sing manut agama Yahudi utawa Nasrani, lan setemené Gusti Allah bakal ngutus Nabi Muhammad s.a.w.

## 2:141

Mengkana kuwé umat sing keliwat. Nggo dhéwéké apa sing wis wong-wong mau upayakna lan nggo ko apa sing uwis ko upayakna. Lan ko ora bakal déjaluki (tanggung jawab) ngenani apa sing wong-wong mau pergawé gemiyén.

## 2:142

Wong-wong sing kurang ngakal neng antarané menungsa bakal ngucap, “Apa sing ngalihna wong-wong (muslim) sekang kiblat sing dhéwéké gemiyén padha (ngiblat) maring kuwé?” Ngucapa (Muhammad), “Nyata kagungané Gusti Allah wétan lan kulon; Penjenengané paring pituduh maring sapa sing Penjenengané kersakna maring dalan sing jejeg.”

## 2:143

Lan mengkana uga Ingsun wis ndadékna ko kabéh (wong Islam) “umat sing tengah-tengah” [^48] supaya ko kabéh dadi seksi ingatasé (temindaké) menungsa lan supaya Rasul (Muhammad) dadi seksi maring temindakmu kabéh. Ingsun ora ndadékna kiblat sing (gemiyén) sliramu padha (ngiblat) maring kaé kejaba supayané Ingsun priksa sapa sing ngetutna Rasul lan sapa sing mbalék maring mburi. Temen, (pindhahé kiblat) kuwé abot banget, kejaba tumrap wong sing wis déparingi pituduh déning Gusti Allah. Lan Gusti Allah ora bakal siya-siya maring precayamu kabéh. Temen, Gusti Allah Mahaasih, Mahawelas maring menungsa.

[^48]: Umat sing adil, sing ora abot sesisih, maring dunya utawa maring akhérat, ning seimbang antarané sekaroné.

## 2:144

Ingsun mriksani pesuryanmu (Muhammad) sering madhep maring langit, mangka Ingsun bakal ngadhepna sliramu maring kiblat sing sliramu senengi. Mangka adhepna pesuryanmu maring prenah Masjidilharam. Lan neng endi baé sliramu ana, adhepna pesuryanmu maring prenah kuwé. Lan setemené wong-wong sing déparingi kitab (Taurat lan Injil) ngerti, lamon (pindhahé kiblat) kuwé kesunyatan (bebener) sekang Pengérané wong-wong mau. Lan Gusti Allah ora linglap maring apa sing dhéwéké padha pergawé.

## 2:145

Lan senajan sliramu (Muhammad) maringi kabéh ayat (keterangan) maring wong-wong sing déparingi Kitab kuwé, dhéwéké ora bakal padha mélu kiblatmu. Lan sliramu uga ora bakal mélu kiblaté wong-wong mau. Sebagéan wong-wong mau ora bakal mélu kiblat sebagéan wong sing liya. Lan angger sliramu ngetut karepé wong-wong mau se-wisé ilmu butul maring sliramu, yekti sliramu kelebu  wong-wong sing aniaya (kapitunan).

## 2:146

Wong-wong sing wis Ingsun paringi kitab (Taurat lan Injil) padha ngerti kiyambeké (Muhammad) [^49] , kaya wong-wong mau ngerti anak-anaké dhéwék. Setemené sebagéan wong-wong mau mesthi ngumpetna bebener, mangkané dhéwéké padha ngerti.

[^49]: Padha ngerti kenabiané Muhammad s.a.w lan sipat-sipaté kaya sing désebut neng Taurat lan Injil.

## 2:147

Bebener kuwé (asalé) sekang Pengéranmu, mula aja pisan-pisan sliramu (Muhammad) klebu wong-wong sing padha mamang.

## 2:148

Lan saben-saben umat nduwéni kiblat sing dhéwéké padha madhep maring nganah. Mangka padha ayon-ayonan ko kabéh neng sejeroné kebecikan. Neng endi baé anané ko, mesthi Gusti Allah bakal ngumpulna ko kabéh. Temen, Gusti Allah Mahakewasa ingatasé samubarang kabéh.

## 2:149

Lan sekang ngendi baé sliramu (Muhammad) metu, adhepna pesuryanmu maring prenah Masjidilharam, setemené kuwé bener-bener pepesthén sekang Pengéranmu. Gusti Allah ora linglap maring apa sing sliramu kabéh pergawé.

## 2:150

Lan sekang endi baé sliramu (Muhammad) metu, mangka adhepna pesuryanmu maring prenah Masjidilharam. Lan neng endi baé anané sliramu, mangka adhepna pesuryanmu maring prenah kuwé, supayané ora nana alésan tumrap menungsa (kanggo mbantah sliramu), kejaba wong-wong sing padha aniaya neng antarané dhéwéké kabéh. Aja wedi sliramu maring wong-wong mau, ning wedia maring Ingsun, supayané Ingsun nyempurnakna nékmat Ingsun maring sliramu, lan supayané sliramu olih pituduh.

## 2:151

Kayadéné Ingsun wis ngutus maring ko kabéh sewiji Rasul (Muhammad) sekang (kalangané) ko kabéh sing macakna ayat-ayat-É Ingsun, nyucékna ko kabéh, lan mulang ko kitab (Al-Qur’an) lan Hikmah (sunnah), karo mulang apa sing ko ora padha ngerti.

## 2:152

Mangka élinga sliramu kabéh maring Ingsun, Ingsun uga bakal kélingan maring ko kabéh. [^50] Padha kesuwuna ko kabéh maring Ingsun, lan ko aja padha mbangkang maring Ingsun.

[^50]: Ingsun paring welas lan pengampura maring sliramu kabéh.

## 2:153

Hé wong-wong sing padha precaya! Nyuwuna pitulungan (maring Gusti Allah) kanthi sabar lan sembayang. Temen, Gusti Allah mbarengi wong-wong sing padha sabar.

## 2:154

Lan ko kabéh aja padha ngucap (ngarani) lamon wong-wong sing tiwas neng dalané Gusti Allah (dhéwéké kabéh) wis padha mati. Setemené (dhéwéké kabéh) padha urip, [^51] ning ko kabéh ora padha ngerténi kuwé.

[^51]: Urip neng ngalam séjén sing dudu ngalamé inyong kabéh, neng endi dhéwéké padha olih pirang-pirang nékmat neng ngersané Gusti Allah, lan mung Gusti Allah sing mriksani kepriwé kahanané penguripan neng ngalam kuwé.

## 2:155

Lan Ingsun mesthi bakal nguji sliramu kabéh kambi rasa mandan wedi, kencot, kurang bandha, nyawa, lan woh-wohan. Lan butulna kabar bebungah maring wong-wong sing padha sabar.

## 2:156

(yakuwé) wong-wong sing angger kenang bilai, dhéwéké padha ngucap ”Inna Lillahi wa inna Ilaihi raji’un” [^52] (setemené inyong kabéh kagungan-É Gusti Allah lan mung maring Penjenengan-É inyong padha bali).

[^52]: Pengucap kiyé déarani istirja’ (pengucap mbalekna maring Gusti Allah). Sunah déucapna rikala kenang bilai, gedhé utawa cilik.

## 2:157

Wong-wong mau sing nyata padha olih pengampura lan kewelasan sekang Pengérané, lan dhéwéké kabéh kuwé nyata wong-wong sing olih pituduh.

## 2:158

Setemené Shafa lan Marwah rupa sebagéan kuncarané (agama-Né) Gusti Allah. [^53] Mangka sapa wongé ngibadah haji maring Baétullah utawa umrah, ora nana dosa tumrap dhéwéké nglakoni sa’i [^54] neng antara sekloroné. Lan sapa wongé kanthi rila atiné gawé kebecikan, mangka Gusti Allah Maha Ngesuwuni, [^55] Maha Ngawuningani.

[^53]: Panggonan-panggonan ngibadah maring Gusti Allah

[^54]: Mlaku lan mlayu-mlayu dhologan ping pitu antarané Shafa lan Marwah rikala nglakoni ngibadah haji utawa umrah. Gusti Allah mertélakna kanthi dhawuh, “Ora nana dosa” merga sebagéan sahabat ngrasa abot nglakoni sa’i neng kono, krana panggonan kuwé tilas panggonan brehala. Lan wektu jaman jahiliyah papan  kuwé uga dénggo panggonan sa’i. Supayané ngilangna rasa abot kuwé Gusti Allah nurunaken ayat kiyé.

[^55]: Gusti Allah kesuwun maring kawula-Né, maringi ganjaran maring ngamalé, ngapurani luputé, nambahi nékmaté lan liyané.

## 2:159

Temen, wong-wong sing padha ngumpetna apa sing wis Ingsun turunaken rupa pirang-pirang keterangan lan pituduh, sewisé Ingsun genahna maring menungsa neng njeroné kitab (Al-Qur’an), wong-wong mau sing désupatani Gusti Allah lan désupatani (uga) neng wong-wong sing padha nyupatani,

## 2:160

kejaba wong-wong sing wis padha tobat, padha nganakna perdandan becik lan padha njelasna (prekara mau). [^56] Wong-wong mau sing Ingsun tampani tobaté lan Ingsun kuwé nyata Sing Maha Nampa Tobat, Mahaasih.

[^56]: Tegesé nglakoni penggawé-penggawé apik nggo ngilangna tinggalan ala sekang keluputan-keluputan sing wis délakoni, lan njelasna bebener sing déumpetna.

## 2:161

Temen, wong-wong sing padha mbangkang lan mati neng sejeroné mbangkang, dhéwéké kabéh nyata olih laknaté Gusti Allah, para malaékat lan sekabéhé menungsa,

## 2:162

wong-wong mau selawasé padha neng njeroné (laknat), ora bakal déénthéngna siksané, lan dhéwéké ora padha déparingi pesemayan.

## 2:163

Lan Pengérane ko kabéh yakuwé Pengéran Sing Mahatunggal, ora nana Pengéran seliya Penjenengané, Sing Mahawelas, Mahaasih.

## 2:164

Setemené neng sejeroné penyiptané langit lan bumi, gonta-gantiné wengi lan awan, kapal sing lelayar neng segara kambi (momotan) sing migunani nggo menungsa, apa sing déturunaken Gusti Allah sekang langit rupané banyu, banjur karo kuwé déuripna déning Gusti Allah bumi sewisé mati (garing), lan Penjenengané nyebarna neng kono rupa-rupa kéwan lan puserané angin karo lamuk sing dékendhalékna antarané langit karo bumi (kabéh mau) nyata dadi tengeré (agungé Gusti Allah) kanggoné wong-wong sing padha ngerti.

## 2:165

Lan neng antarané menungsa ana wong sing padha nyembah pengéran seliyané Gusti Allah minangka pepadhan, sing wong-wong mau padha dhemen kaya dhemené maring Gusti Allah. Anadéné wong-wong sing padha precaya gedhé banget tresnané maring Gusti Allah. Énggané wong-wong sing padha aniaya kuwé [^57] weruh, rikala dhéwéké padha ndeleng siksa (neng dina Kiyamat), lamon kekuwatan mau sekabéhé kagungané Gusti Allah lan kesinggihan Gusti Allah kuwé abot banget siksa-Né (mesthi wong-wong mau padha ngajog).

[^57]: Wong sing aniaya (kapitunan/dolim) neng kéné yakuwé wong sing nyembah seliyané Gusti Allah. Maksudé, rikala wong sing aniaya kuwé weruh sembahané ora awéh piguna babar blas neng dina Kiyamat, dhéwéké mesthi precaya lamon sekabéhé daya (kekuwatan) mung kagungané Gusti Allah.

## 2:166

(Yakuwé) rikala wong-wong sing padha dépeloni ngeculna tangané sekang wong-wong sing padha mélu, lan dhéwéké padha weruh siksa, lan (rikala) sekabéhé srawungan antarané wong-wong mau padha pedhot.

## 2:167

Lan wong-wong sing padha ngetutna ngucap, “Sekirané inyong kabéh olih kelodhangan (bali maring dunya), mesti inyong bakal padha ngeculna tangan sekang dhéwéké, kayadéné wong-wong mau ngeculna tangané sekang inyong kabéh.” Kayakuwé Gusti Allah ngawéruhna maring wong-wong mau pegawéané dhéwéké kabéh  sing ndadékna dhéwéké padha ngajog. Lan wong-wong mau ora bakal metu sekang geni neraka.

## 2:168

Hé menungsa! Padha angana sekang (panganan) sing déparengna (halal) lan apik sing ana neng dunya lan aja padha mélu lakoné sétan. Temen, sétan kuwé mungsuh sing nyata tumrap ko kabéh.

## 2:169

Setemené (sétan) kuwé mung préntah ko kabéh supaya padha nglakoni barang ala lan jahat, lan ngomongna apa sing ko kabéh padha ora paham ngenani Gusti Allah.

## 2:170

Lan angger dédhawuhna maring wong-wong mau, “Tutna apa sing wis déturunaken déning Gusti Allah,” dhéwéké kabéh padha semaur, “(Ora!) Inyong kabéh  mélu maring apa sing inyong padha weruhi (délakoni) déning kaki-niniku.” Mangkané kaki-nininé wong-wong mau padha ora ngerti apa-apa, lan ora olih pituduh.

## 2:171

Lan peumpaman nggo (pengajék) wong sing kapir kuwé kayadéné (pangon) sing nyeluki (kéwan) sing ora krungu kejaba celukan lan orongan. (Dhéwéké padha) budheg, bisu, lan picek, mangka wong-wong kuwé ora padha ngerti.

## 2:172

Hé wong-wong sing padha precaya! Mangana sekang rejeki sing apik sing Ingsun paringna maring ko kabéh lan padha kesuwuna maring Gusti Allah, angger pancén ko kabéh mung padha nyembah maring Penjenengané.

## 2:173

Setemené Penjenengané mung nglarang (ngaramna) ingatasé ko kabéh bathang, marus (dhidhih), daging babi, lan (daging) kéwan sing désembeléh kanthi (nyebut asma) seliyané Gusti Allah. Ning sapa wongé kepaksa (mangan), udu merga kepéngin lan ora (uga) ngeléwati wates, mangka ora nana dosa tumrap dhéwéké. Temen, Gusti Allah Maha Ngampura, Mahaasih.

## 2:174

Temen, wong-wong sing padha ngumpetna apa sing wis déturunaken déning Gusti Allah, yakuwé Kitab, lan adol kuwé kanthi rega murah, dhéwéké kabéh mau mung nguntal geni neraka maring njero wetengé [^58] , lan Gusti Allah ora bakal takon maring wong-wong mau neng dina Kiyamat, lan ora bakal nyucékna dhéwéké kabéh. Wong-wong mau bakal padha nampa siksa sing banget perihé.

[^58]: Panganan sing dépangan asalé sekang pekolih adol ayat-ayat sing déturunaken déning Gusti Allah, ndadékna sebab wong-wong mau padha mlebu geni neraka.

## 2:175

Wong-wong mau sing nyata padha tuku sasar kambi pituduh lan siksa kambi pengampura. Mangka banget wanine wong-wong mau padha nantang geni neraka.

## 2:176

Sing mengkana kuwé merga Gusti Allah wis nurunaken kitab (Al-Qur’an) kanthi (nggawa) bebener, lan setemené wong-wong sing padha pesulayan ngenani (beneré) Kitab kuwé, dhéwéké kabéh padha neng sejeroné crah-crahan sing adoh.

## 2:177

Kebecikan kuwé udu ngedhépna raimu kabéh maring prenah wétan lan prenah kulon, ning kebecikan mau yakuwé (kebecikan) wong sing precaya maring Gusti Allah, dina wekasan (Kiyamat), malaékat-malaékat, kitab-kitab, lan nabi-nabi lan awéh bandha sing désenengi maring sedulur, bocah yatim, wong-wong mlarat, wong-wong sing lagi neng dalan (musafir), tukang ngemis, lan nggo merdhékakna batur-tukon (budhak), sing nglakoni sembayang lan mbayar jakat. Wong-wong sing netepi janji angger padha janji, lan wong-wong sing sabar neng sejeroné mlarat, sengsara lan neng mangsan perang. Dhéwéké kabéh mau nyata wong-wong sing bener, lan nyata padha wedi (maring Gusti Allah).

## 2:178

Hé wong-wong sing padha precaya! Déwajib-na ingatasé ko kabéh  (nglakoni) qisas [^59] gandhéng karo wong sing dépaténi. Wong merdhéka karo wong merdhéka, kewula (batur-tukon) karo kewula, wong wadon karo wong wadon. Ning sapa wongé sing olih pengampura sekang seduluré, preyoga wong mau ngetutna dhéwéké kanthi becik, lan mbayar diyat (tebusan) maring dhéwéké kanthi becik (uga). Sing kaya kuwé mau pengénthéng-énthéng lan piwelas sekang Pengéranmu. Sapa wongé sing ngliwati wates sewisé kuwé, mangka dhéwéké bakal olih siksa sing banget perihé.

[^59]: Qisas yakuwé ukuman sing sepadhan karo penggawé élék sing délakoni ingatasé awak menungsa.

## 2:179

Lan sejeroné qisas kuwé ana (tanggungan) penguripan nggo ko kabéh, hé wong-wong sing padha duwé akal, supayané ko padha wedi (maring Gusti Allah).

## 2:180

Déwajibna ingatasé ko kabéh, angger pati bakal marani salah siji wong neng antarané ko kabéh, angger dhéwéké ninggalna bandha, wasiyat kanggo wong tuwa loro lan sedulur-sedulur nganggo cara sing apik, [^60] (minangka) kewajiban tumrap wong-wong sing padha wedi (maring Gusti Allah).

[^60]: Wasiyat kuwé ora nglewihi sepertelu sekang sekabéhé bandha wong sing wasiyat, ayat kiyé mligi nggo ahli waris sing dénasakh (déganti ukumané) karo ayat bab waris (An Nisa ([^4] : [^11].

## 2:181

Sapa wongé ngowahi (wasiyat mau) sewisé krungu, mangka setemené dosané mung nggo wong sing ngowahi. Temen, Gusti Allah Maha Midhanget, Maha Ngawuningani.

## 2:182

Ning sapa wongé kewatir angger sing awéh wasiyat (temindak) abot sesisih utawa luput, banjur wong mau ngakurna [^61] antarané wong-wong mau, mangka wong kuwé ora dosa. Temen Gusti Allah Maha Ngampura, Mahaasih.

[^61]: Ngakurna yakuwé préntah wong sing wasiyat gawé adil sejeroné wasiyat padha karo wates-wates sing détemtokna syara (aturané agama).

## 2:183

Hé wong-wong sing padha precaya, déwajibna ingatasé  ko kabéh puasa kayadéné déwajibna ingatasé wong-wong seurungé ko kabéh supayané ko kabéh padha tuhu (takwa).

## 2:184

(Yakuwé) sewetara dina tinemtu. Mangka sapa wongé neng antarané ko kabéh mriyang utawa neng sejeroné lelungan (banjur ora puasa), mangka (wajib ngliru) seakéhé dina (sing wong mau ora puasa) neng dina-dina sing liya. Lan kanggoné wong sing abot nglakoniné [^62] wajib mbayar fidyah, yakuwé awéh pangan maring wong miskin siji. Ning sapa wongé kanthi rilané ati nglakoni kebecikan [^63] mangka kuwé lewih apik kanggo dhéwéké, lan puasamu kuwé lewih apik kanggo ko kabéh angger ko padha ngerti.

[^62]: Wong sing mriyangé nemen, wong sing banget tuwané, wong sing meteng lan nyusoni.

[^63]: Awéh pangan maring lewih sekang wong melarat siji neng sedina.

## 2:185

Wulan Romadon kuwé (wulan) sing neng sejeroné déturunaken Al-Qur’an minangka pituduh nggo menungsa lan keterangan-keterangan ngenani pituduh kuwé lan sing mbédakna (antarané sing bener karo sing luput). Merga kuwé, sapa wongé ana neng sejeroné wulan mau, mangka maran puasa. Lan sapa wongé mriyang utawa neng sejeroné lelungan (wong mau ora puasa), mangka (wajib ngliru), seakéhé dina sing détinggal kuwé, neng dina-dina sing liya. Gusti Allah ngersakna sing gampang tumrap ko kabéh, lan ora ngersakna sing angél tumrap ko kabéh. Preyogané ko kabéh nyukupna wilangané lan ngagungna Gusti Allah ingatasé pituduhé sing déparingna maring ko kabéh, supayané ko kabéh padha kesuwun.

## 2:186

Lan angger kewula-kewula Ingsun padha takon maring sliramu (Muhammad) ngenani Ingsun (Gusti Allah), mangka setemené Ingsun pérek. Ingsun sembadani penyuwuné wong sing nyuwun angger wong mau nyuwun maring Ingsun. Preyogané wong-wong mau padha nglakoni (préntah) Ingsun lan precaya marang Ingsun, supayané wong-wong mau padha olih bebener.

## 2:187

Déparengna tumrap ko kabéh neng wenginé puasa campur karo bojomu. Dhéwéké kabéh kuwé sandhangan tumrap ko, lan ko uga dadi sandhangan tumrap dhéwéké kabéh. Gusti Allah ngawuningani  lamon ko ora padha bisa nahan awakmu dhéwék, ning Penjenengané nampa tobatmu lan paring pengampura maring awakmu. Mangka siki campuria dhéwéké (bojo-bojomu) lan goléta apa sing wis détetepna déning Gusti Allah nggo ko kabéh. Mangana lan nginuma saéngga genah tumrap ko kabéh (bédané) antarané benang putih karo benang ireng, yakuwé fajar. Bar kuwé sempurnakna puasané nganti (tekané) wengi. Ning ko aja padha nyampuri dhéwéké kabéh, rikala ko padha iktikaf [^64] neng njero mesjid. Kuwé nyata ketetepané Gusti Allah, mangka ko aja padha méreki prekara kuwé. Mengkana kuwé Gusti Allah nerangna ayat-ayat-É maring menungsa, supayané menungsa kuwé padha semarah (takwa).

[^64]: I’tikaf yakuwé ana neng njeroné mesjid kambi niyat ngibadah lan dhépé-dhépé maring Gusti Allah.

## 2:188

Lan ko aja padha mangan bandha antarané ko kabéh kanthi dalan sing ora bener lan (aja pisan) ko kabéh padha nyogok kambi bandha kuwé maring para hakim, sing maksudé sangkané ko kabéh bisa mangan sebagéan bandhané wong liya kuwé kanthi dalan dosa, mangkané ko padha ngerti.

## 2:189

Wong-wong mau padha takon maring sliramu (Muhammad) ngenani wulan anyar. Ngucapa, ”Kuwé pituduh wektu kanggo menungsa lan (ngibadah) haji”. Lan udu sewiji kebecikan mlebu ngumah sekang ndhuwuré [^65] , ning kebejikan yakuwé (kebejikan) wong sing wedi maring Gusti Allah. Mlebua maring umah-umah sekang lawang-lawangé, lan padha wedia maring Gusti Allah supayané ko kabéh padha begya.

[^65]: Rikala jaman jahiliyah, wong-wong sing padha ihram dhong haji, wong-wong mau padha mlebu umah sekang ndhuwur, udu sekang ngarep. Prekara kiyé uga détakokna déning sahabat-sahabat maring Rasulullah s.a.w, mula banjur ayat kiyé temurun.

## 2:190

Lan perangi baé neng dalané Gusti Allah wong-wong sing padha merangi ko kabéh, ning aja ngliwati wates. Temen, Gusti Allah ora karenan  (maring) wong-wong sing padha ngliwati wates.

## 2:191

Lan paténi baé wong-wong mau neng endi papan ko kabéh ketemu dhéwéké, lan uraka dhéwéké sekang ngendi baé dhéwéké wis ngurak ko kabéh. Lan pitenah [^66] kuwé lewih jahat tenimbang rajapati. Lan ko aja padha merangi wong-wong mau neng Masjidilharam, kejaba angger dhéwéké padha merangi ko neng panggonan kuwé. Angger wong-wong mau merangi ko, mangka perangi baé dhéwéké. Kaya kuwé dadi piwales kanggo wong-wong padha mbangkang (kapir).

[^66]: Pitenah (gawé kisruh), kayadéné ngurak sahabat sekang désa kelairané, ngrampas bandha lan nglarani utawa ngganggu wong ngamalaken agamané.

## 2:192

Ning angger wong-wong mau padha mandheg, mangka temen Gusti Allah Maha Ngampura, Mahaasih.

## 2:193

Lan perangi baé wong-wong mau nganti ora nana pitenah maning, lan agama mligi mungguh Gusti Allah blaka. Angger wong-wong mau mandheg, mangka ora nana (maning) satronan kejaba maring wong-wong aniaya.

## 2:194

Wulan haram kambi wulan haram [^67] lan (tumrap) sewenéh sing déormati [^68] tematrap (hukum) qisas. Déning merga kuwé sapa wongé sing nyerang ko kabéh, mangka seranga wong kuwé imbang karo serangané dhéwéké maring ko kabéh. Wedia maring Gusti Allah lan ngertia Gusti Allah kuwé mbarengi wong-wong sing padha semarah (takwa).

[^67]: Angger wong Islam déserang neng wulan haram, sing sebeneré neng wulan haram ora olih perang, mangka déolihna males nyerang neng wulan kuwé uga.

[^68]: Maksudé kayadéné wulan haram (wulan Dzulkaidah, Dzulhijah, Muharam, lan Rajab), tanah haram (Mekah) lan ihram.

## 2:195

Lan sumbangna (bandhamu) neng dalané Gusti Allah, lan ko kabéh aja nibakna (awakmu dhéwék) maring sejeroné kerusakan kambi tanganmu dhéwék, lan padha gawéa kebecikan. Temen, Gusti Allah karenan  maring wong-wong sing padha nglakoni kebagusan.

## 2:196

Lan sempurnakna ngibadah haji lan umrah krana Gusti Allah. Ning angger ko kabéh kekepung (mungsuh) mangka (sembeléha) hadyu [^69] sing gampang dégolét lan ko aja padha nyukur sirahmu, seurungé hadyu butul maring nggon sembeléhané. Angger ana neng antarané ko kabéh sing mriyang utawa ana gangguan neng sirahé (banjur wong mau cukur), mangka wong mau kudu mbayar fidyah, yakuwé puasa, sodakoh utawa awéh kurban. Angger ko padha neng kahanan aman, mangka sapa wongé nglakoni umrah seurungé haji, wong mau (kudu nyembeléh) hadyu sing gampang dégolét. Ning angger wong mau ora nemu, mangka dhéwéké (kudu) puasa telung dina sejeroné (mangsa) haji lan pitung (dina) sewisé ko padha bali. Kuwé kabéh sepuluh (dina). Mengkana kuwé kanggo wong sing kulawargané ora nana (manggon) neng seubengé Masjidilharam. Padha manuta maring Gusti Allah lan ngertia lamon Gusti Allah banget keras ukuman-É.

[^69]: Hadyu yakuwé kéwan sing désembeléh minangka ganti (dam) penggawéyan wajib sing ora délakoni; utawa minangka dhendha merga nglanggar apa-apa sing ora kena délakoni sejeroné ngibadah haji.

## 2:197

(Mangsan) haji kuwé (neng) wulan-wulan sing wis démaklumi. [^70] Sapa wongé nglakoni (ibadah) haji sejeroné (wulan-wulan) kuwé, mangka wong mau aja ngomong saru (rafas) [^71] , nglakoni maksiyat lan padu sejeroné (nglakoni ngibadah) haji. Sekabéhé sing becik sing ko padha lakoni, Gusti Allah mriksani. Padha nggawa sangu, merga setemené sangu sing paling apik yakuwé takwa. Lan manuta maring Ingsun, hé wong-wong sing padha nduwéni nalar waras!

[^70]: Yakuwé wulan Syawal, Dzulkaidah, lan Dzulhijah

[^71]: Saru (rafats) tegesé ngetokna omongan sing nyebabna tekané brahi, penggawéyan sing saru utawa nglakoni karonsih (junub).

## 2:198

Udu pisan sewiji dosa tumrap ko kabéh nggolét peparing sekang Pengéranmu. Mangka angger ko kabéh mangkat sekang Arafah, élinga maring Gusti Allah neng Masy’arilharam. Lan élinga maring Penjenengané kayadéné Penjenengané wis paring pituduh maring ko kabéh, senajan seurungé ko kabéh kuwé nyata-nyata kegolong wong sing ora padha ngerti.

## 2:199

Banjur mangkata ko kabéh sekang panggonan wong akéh padha mangkat (Arafah), lan njaluka pengampura maring Gusti Allah. Temen, Gusti Allah Maha Ngampura, Mahaasih.

## 2:200

Angger ko kabéh wis padha ngrampungna ngibadah haji, mangka élinga maring Gusti Allah, kayadéné ko kabéh nyebut-nyebut kaki-ninimu [^72] , malah élinga sing lewih sekang kuwé. Mangka neng antarané menungsa ana sing nyenyuwun, “Dhuh Gusti, paringana kula sedaya (kebecikan) teng dunya,” lan  neng akhérat wong mau ora keduman bagéan apa-apa.

[^72]: Biasané wong jahiliyah sewisé nglakoni haji padha ngedir-dirna kaki-nininé. Sewisé ayat kiyé temurun, padatan kuwé déganti karo dzikir maring Gusti Allah.

## 2:201

Lan neng antarané wong-wong mau ana sing ndonga, “Dhuh Gusti kula sami, mugi paring dhateng kula sedaya kesaénan teng dunya lan kesaénan teng akhérat, lan mugi ngreksa dhateng kula sedaya saking siksa neraka.”

## 2:202

Wong-wong kuwé mau sing padha olih bagéan sekang apa sing wis dhéwéké lakoni, lan Gusti Allah Mahacepet Prétungan-É.

## 2:203

Lan padha élinga maring Gusti Allah neng dina sing wis dépesthékna cacahé. [^73] Sapa wongé nyepetna (ninggalna Mina) sewisé rong dina, mangka ora nana dosa tumrap dhéwéké. Lan sapa wongé ngahirna ora nana dosa (uga) tumrap dhéwéké, (yakuwé) kanggo wong-wong sing padha semarah (takwa). Lan manuta maring Gusti Allah, lan ngertia lamon ko kabéh bakal dékumpulna déning Penjenengan-É.

[^73]: Maksudé zikir neng kéné, maca takbir, tasbih, tahmid lan liya-liyané. Dina-dina sing kepétung yakuwé telung dina sewisé dina riyaya haji, yakuwé tanggal 11, 12, lan 13 wulan Dzulhijjah. Dina-dina kuwé déarani dina tasrék (tasyriq).

## 2:204

Lan neng antarané menungsa ana sing omongané ngenani penguripan dunya gawé gumun sliramu (Muhammad), lan wong mau nyekséni (sumpah) maring Gusti Allah bab isi atiné, mangkané wong kuwé tukang mbangkang  sing paling keras.

## 2:205

Lan angger wong kuwé mléngos (sekang sliramu), wong mau ngupaya gawé rusak neng dunya, lan ngrusak wit-witan lan ingon-ingon, mangkan Gusti Allah ora karenan (maring) kerusakan.

## 2:206

Lan angger déomongna maring dhéwéké, ”Wedia maring Gusti Allah,” banjur tangi sombongé  nggo nglakoni dosa. Mangka pantes tumrap dhéwéké neraka jahanam lan temen (Jahanam kuwé) panggonan sing paling ala.

## 2:207

Lan neng antarané menungsa ana sing ngorbanaken awaké dhéwék kanggo nggolét karenané Gusti Allah. Lan Gusti Allah Mahaasih maring kawula-kawula-Né.

## 2:208

Hé wong-wong sing padha precaya! Padha mlebua maring njeroné Islam kanthi sekabéhé, lan aja pisan ko kabéh peloni laku-lakuné sétan. Temen, sétan kuwé mungsuh sing nyata tumrapé ko kabéh.

## 2:209

Ning angger ko padha keplését sewisé bukti-bukti sing nyata butul maring ko kabéh, ngertia lamon Gusti Allah kuwé Mahadigdaya, Mahawicaksana.

## 2:210

Ora nana sing dé-enténi déning wong-wong mau kejaba tekané (siksané) Gusti Allah bareng karo malaékat senjeroné aub-aubé lamuk, mangkané prekarané (dhéwéké) wis députus. Lan mesthi maring Gusti Allah sekabéhé prekara kuwé débalékna.

## 2:211

Takonana maring Bani Israil, sepira akéhé bukti nyata sing wis Ingsun paringna maring dhéwéké kabéh, sapa wongé ngijoli nékmaté Gusti Allah sewisé (nékmat kuwé) teka maring dhéwéké, mangka temen, Gusti Allah banget keras ukuman-É.

## 2:212

Urip neng dunya dédadékna rasané éndah neng pendelengané wong-wong sing kapir, lan dhéwéké kabéh ngina maring wong-wong sing padha precaya. Mangkané wong-wong sing takwa kuwé ana sendhuwuré dhéwéké kabéh neng dina Kiyamat. Lan Gusti Allah paring rejeki maring wong sing Penjenengané kersakna ora nganggo étungan.

## 2:213

Menungsa kuwé (gemiyéné) umat siji. Banjur Gusti Allah ngutus Nabi-nabi (kanggo) maringi kabar sing nyenengna lan pepénget. Lan déturunaken déning Penjenengané bareng dhéwéké (para nabi) mau kitab sing isi bebener, nggo awéh putusan neng antarané menungsa ngenani prekara sing dhéwéké padha persulayakna. Lan sing padha sulaya kuwé mung wong-wong sing wis déparingi (Kitab), sewisé bukti-bukti sing nyata butul maring dhéwéké kabéh, merga drengki neng antarané wong-wong mau dhéwék. Mangka kanthi kersa-Né, Gusti Allah paring pituduh maring wong-wong sing padha precaya ngenani bebener sing wong-wong mau persulayakna. Gusti Allah paring pituduh maring sapa sing Penjenengané kersakna maring dalan sing jejeg.

## 2:214

Apa énggané ko padha ngira lamon ko kabéh bakal mlebu suwarga, mangkané urung teka maring ko kabéh (coban) kaya (sing déalami) wong-wong kuna seurungé ko kabéh. Dhéwéké mau padha ketiban mlarat, sengsara, lan déorag (nganggo pirang-pirang coban), saéngga Rasul lan wong-wong precaya sing bareng kiyambeké ngucap, “Kapan kirané teka pitulungané Gusti Allah?” Élinga, setemené pitulungané Gusti Allah kuwé pérek.

## 2:215

Wong-wong padha takon maring sliramu (Muhammad) ngenani apa sing kudu désumbangna. Dhawuha, “Bandha apa baé sing ko kabéh sumbangna, preyogané nggo wong tuwa loro, sedulur pérek, bocah yatim, wong miskin, lan wong sing lagi neng dalan”. Lan kebecikan apa baé sing ko kabéh lakoni, mangka setemené Gusti Allah Maha Ngawuningani.

## 2:216

Déwajibna maring ko kabéh nglakoni perang, mangkané perang kuwé ora nyenengna tumrap ko kabéh. Ning bisa uga ko kabéh ora seneng maring barang sewiji, mangkané barang sewiji kuwé apik tumrap ko kabéh, lan bisa uga ko kabéh seneng maring barang sewiji, mangkané barang mau ora apik tumrap ko kabéh. Gusti Allah Ngawuningani, éwadéné ko kabéh ora padha ngerti.

## 2:217

Wong-wong mau padha takon maring sliramu (Muhammad) ngenani nglakoni perang neng wulan haram. Dhawuha, “Nglakoni perang neng wulan kuwé (dosa) gedhé. Ning ngalang-ngalangi (wong) sekang dalané Gusti Allah, duraka maring Penjenengané, (ngalang-ngalangi wong sing mlebu) Masjidilharam, lan ngurak warga sekang lingkungané, lewih gedhé (dosané) mungguhé Gusti Allah. Éwadéné pitnah, [^74] lewih jahat tenimbang rajapati. Wong-wong mau ora bakal padha mandheg merangi ko kabéh saéngga ko padha murtad (metu) sekang agamamu, énggané wong-wong mau padha sanggup. Sapa wongé sing murtad neng antarané ko kabéh sekang agamané, banjur wong kuwé mati sejeroné kapir, mangka wong kuwé amalé muspra neng dunya lan neng akhérat, lan wong-wong mau manggon neng neraka, dhéwéké kabéh selawasé manggon neng njeroné.”

[^74]: Pitnah neng kéné tegesé penggawé nganiaya lan sekabéhé penggawé sing maksudé njajah Islam lan wong-wong muslim.

## 2:218

Setemené wong-wong sing padha precaya, lan wong-wong sing padha boyong (hijrah) lan padha jihad neng dalané Gusti Allah, dhéwéké kabéh mau nyata sing ngarep-arep welasé Gusti Allah. Gusti Allah Maha Ngampura, Mahawelas.

## 2:219

Wong-wong mau padha takon maring sliramu (Muhammad) ngenani khamar [^75] lan main kertu. Dhawuha, “Neng karo-karoné ana dosa gedhé lan sewetara piguna tumrap menung-sa. Ning dosané lewih gedhé tenimbang pigunané.” Lan wong-wong mau padha takon maring sliramu (ngenani) apa sing (kudu) désumbangna. Dhawuhna, “Lewihané (sekang apa sing déperlokna).” Kaya kuwé Gusti Allah nerangna ayat-ayat-É maring ko kabéh supayané ko padha mikirna,

[^75]: Sekabéhé inuman sing gawé wuru/mabok

## 2:220

ngenani dunya lan akhérat. Wong-wong mau padha takon maring sliramu (Muhammad) ngenani bocah yatim. Dhawuha, “Ngapiki kahanané bocah-bocah mau kuwé becik!” Lan angger ko kabéh nyrawungi bocah-bocah mau, mangka jané dhéwéké kabéh mau sedulur– sedulurmu. Gusti Allah Ngawuning-ani wong sing gawé rusak lan gawé apik. Lan seumpama Gusti Allah kersa, mesthi Penjenengané nekakna rubéda maring ko kabéh. Temen, Gusti Allah Mahadigdaya, Mahawicaksana

## 2:221

Lan ko kabéh aja padha mbojo wong-wong wadon musrik, seurungé dhéwéké padha precaya. Temen, batur wadon sing precaya lewih apik tenimbang wong wadon musrik mau senajan dhéwéké nyenengna atimu. Lan aja nganti ko kabéh njodhokna  wong-wong (lanang) musrik (karo wadon sing precaya) seurungé dhéwéké mau padha precaya. Temen, batur lanang sing precaya kuwé lewih apik tenimbang wong lanang sing musrik senajan nyenengna atimu. Wong-wong mau padha ajék maring neraka, Mangkadené Gusti Allah ajék maring suwarga lan pengampura kanthi kepareng-É. (Gusti Allah) nerangna ayat-ayat-É maring menungsa supayané wong-wong mau padha ngalap wulangan.

## 2:222

Lan dhéwéké padha takon maring sliramu (Muhammad) ngenani héd. Dhawuhna, “Héd kuwé barang kotor.” Merga kuwé adohi [^76] bojo rikala padha héd; lan aja ko péreki seurungé wong-wong wadon kuwé padha suci. [^77] Angger dhéwéké wis padha suci, kumpulana dhéwéké kuwé laras karo (tuntunan) sing dédhawuhna déning Gusti Allah maring ko kabéh. Temen, Gusti Allah karenan maring wong-wong sing tobat lan padha nyucékna awaké.

[^76]: Aja nyampur karo bojo neng wektu héd.

[^77]: Sing démaksud suci yakuwé seuwisé adus wajib bar héd. Ana sing nepsiri sewisé getihé mandheg ora metu maning.

## 2:223

Bojo-bojomu minangka sawah tumrap ko kabéh, mangka tekania sawahmu kapan baé lan kanthi cara sing désenengi déning ko kabéh. Lan utamakna (sing apik) nggo ko kabéh. Padha wedia ko kabéh maring Gusti Allah lan ngertia lamon ko kabéh (mbésuk) bakal nemoni Penjenengané. Lan butulna werta bebungah maring wong-wong sing padha precaya.

## 2:224

Lan aja padha ndadékna (asmané) Gusti Allah neng sumpahmu dadi pepalang nggo gawé kebecikan, wedi maring Gusti Allah, lan gawé tentrem neng antarané menungsa. [^78] Gusti Allah Maha Midhanget, Maha Ngawuningani.

[^78]: Nglarang sumpah nganggo asmané Gusti Allah nggo ora nglakoni sing ora apik, kayadéné: Demi Allah inyong arep ora nulung bocah yatim. Ning angger sumpah kuwé wis keucap, kudu mbayar kafarat.

## 2:225

Gusti Allah ora ngukum ko kabéh sebab sumpahmu sing ora ko jarag, ning Gusti Allah ngukum niyat sing ana neng atimu. Gusti Allah Maha Ngampura, Mahawelas. [^79]

[^79]: Sing démaksud penyantun (halim) yakuwé ora secepeté nyiksa wong sing nglakoni dosa.

## 2:226

Tumrap wong lanang sing sumpah ila’ maring bojoné [^80] kudu nunggu patang wulan. Banjur angger wong lanang kuwé bali (maring bojoné), mangka temen Gusti Allah Maha Ngampura, Mahaasih.

[^80]: Sumpah illa maring bojo, maksudé sumpah ora arep ngumpuli bojo. Kanthi sumpah kiyé bojo lara ati, sebab ora dékumpuli utawa décampuri lan ora dépegat. Kanthi temuruné ayat kiyé mengko wong lanang seuwisé patang wulan kudu milih antarané kumpul karo bojoné lan bayar kafarat (dhendha) sumpah apa megat bojoné.

## 2:227

Lan angger wong-wong mau netepna arep megat (bojo), mangka temen Gusti Allah Maha Midhanget, Maha Ngawuningani.

## 2:228

Lan para bojo sing padha dépegat (wajib) nahan awak dhéwék (nunggu) telung quru’. [^81] Ora kena tumrap dhéwéké kabéh ngumpetna apa sing décipta déning Gusti Allah neng njero wetengé angger dhéwéké padha precaya maring Gusti Allah lan dina Kiyamat. Lan para lanangé lewih nduwéni hak bali maning maring wong-wong wadon kaé neng senjeroné wektu kuwé, angger dhéwéké padha kepéngin apik-apikan. Lan dhéwéké mau (para wadon) nduwéni hak sing imbang karo kewajibané miturut cara sing patut. Ning para lanang nduwéni lewih sendhuwuré wong-wong wadon kaé. [^82] Gusti Allah Mahadigdaya, Mahawicaksana.

[^81]: Quru’ jamak sekang qor’u sing tegesé suci, utawa héd.

[^82]: Sebab lanang duwé tanggungjawab maring keslametané lan kejembarané balé-somah utawa keluwarga (An-Nisa’ ([^4]: [^34].

## 2:229

Pegatan (sing olih débaléni) kuwé ping pindho. (Sewisé lanangé bisa) nahan kanthi becik, utawa ngeculna kanthi becik. Ora kena tumrap ko kabéh njikot maning apa-apa sing wis déwéhna maring dhéwéké kabéh, kejaba wong sekloroné (lanang lan bojoné) kewatir ora sanggup nglakoni hukum-hukumé Gusti Allah. Angger ko (wali) kewatir sekaroné ora sanggup nglakoni hukum-hukumé Gusti Allah, mangka sekaroné ora dosa ingatasé bayaran sing (kudu) déwéhna (déning bojo) nggo nebus awaké dhéwék. [^83] kuwé hukum-hukumé Gusti Allah, mangka ko kabéh aja padha nerak hukum kuwé. Sapa baé sing nerak hukum-hukumé Gusti Allah, dhéwéké kabéh kuwé wong-wong aniaya (kapitunan).

[^83]: Ayat kiyé dadi dhasar hukum khulu’ lan penampanan ‘iwad. Khulu’ kuwé hak bojo nggo pegatan sekang lanangé kanthi mbayar ‘iwad liwat pengadilan.

## 2:230

Banjur angger wong lanang wis nibakna pegat maring wong wadon (sewisé pegat sing ping pindho), mangka wong wadon kuwé ora halal nggo wong lanang mau sedurungé débojo déning wong lanang liya. Banjur angger wong lanang liya kuwé megat bojoné, mangka ora nana dosa tumrap sekaroné (lanang sing dhisit karo  tilas bojoné) kanggo somahan maning angger sekaroné duwé penemu arep bisa nglakoni hukum-hukumé Gusti Allah. Kuwé kepesthéné Gusti Allah sing déterangna maring wong-wong sing padha duwé kawruh.

## 2:231

Lan angger ko kabéh megat bojo-bojo(mu), banjur butul (akhir) idahé, [^84] mangka tahanen bojo-bojo mau kanthi cara sing apik, utawa pegaten dhéwéké kanthi cara seng apik (uga). Lan ko kabéh aja nahan dhéwéké kanthi maksud ala nggo nglarani dhéwéké kabéh. Sapa wongé sing temindak kaya kuwé dhéwéké wis gawé tuna maring awake dhéwék. Lan aja pisan ko kabéh gawé ayat-ayat-É Gusti Allah dadi pengécéan. Élinga maring nékmaté Gusti Allah maring ko kabéh, lan apa sing wis déturunaken déning Gusti Allah maring ko kabéh yakuwé kitab (Al-Qur’an) lan hikmah (Sunnah), nggo awéh piwulangan maring ko kabéh. Lan padha wedia ko kabéh maring Gusti Allah lan ngertia Gusti Allah Maha Mriksani  samubarang kabéh.

[^84]: Idah kuwé wektu nunggu (ora olih umah-umah) nggo wong wadon sebab pegatan utawa détinggal mati lanangé.

## 2:232

Lan angger ko padha megat bojo-bojo (mu), banjur butul idahé, mangka ko kabéh aja nyegah dhéwéké umah-umah (maning) karo calon lanangé, [^85] angger wis padha cocog neng antarané sekloroné kanthi cara sing apik. Kuwé sing déwarahna maring wong-wong neng antarané ko kabéh sing padha precaya maring Gusti Allah lan dina Kiya-mat. Kuwé lewih suci tumrap ko kabéh lan lewih bresih. Lan Gusti Allah Ngawuningani, mangkané ko ora padha ngerténi.

[^85]: Umah-umah maning karo jat lanangé utawa wong lanang liya.

## 2:233

Lan para biyung peryoga padha nyusoni anak-anaké lawasé rong taun penuh, tumrap sing kepéngin nyusoni kanthi sempurna. Lan kewajibané rama nanggung napkah lan sandhangané dhéwéké kabéh (para biyung mau) kanthi cara sing patut. Menungsa ora débot-boti lewih sekang kesanggupané. Aja nganti biyung sengsara merga anaké lan aja nganti rama sengsara merga anaké. Ahli waris uga (duwé kewajiban) sing kaya kuwé. Angger sekaroné duwé kepéngin nyapih kanthi mupakat lan rembugan antarané dhéwéké kabéh, mangka ora nana dosa tumrap sekaroné. Lan angger ko kepéngin nyusokna anakmu maring wong liya, mangka ora nana dosa tumrap ko awéh bayaran kanthi cara sing patut. Wedia maring Gusti Allah lan ngertiya lamon Gusti Allah Mriksani apa sing ko padha pergawé.

## 2:234

Lan wong-wong sing mati neng antarané ko kabéh lan ninggali bojo-bojo, dhéwéké (bojo-bojo sing détinggal mati) kudu ngenténi patang wulan sepuluh dina. Banjur angger wis (akhir) idahé dhéwéké, mangka ora nana dosa kanggo ko ngenani apa sing dhéwéké lakokna ingatasé dhéwéké [^86] nganggo cara sing patut. Lan Gusti Allah Maha Ngawuningni apa sing ko kabéh pergawé.

[^86]: Dandan, lungan, utawa nampani gotékan.

## 2:235

Lan ora ana dosa tumrap ko kabéh goték wong-wong wadon kuwé kanthi pesemon [^87] utawa ko ngumpet (kekarepanmu) neng njero ati. Gusti Allah ngawuningani lamon ko kabéh bakal nyebut-nyebut maring wong-wong mau. Ning ko kabéh aja gawé janji (kanggo umah-umah) karo wong-wong kaé kanthi cara meneng-menengan (rahasia), kejaba mung ngucapna tembung-tembung sing apik. [^88] Lan aja nganti ko kabéh netepna akad nikah, seurungé entong wektu idahé. Kawruhana lamon Gusti Allah ngawuningani apa sing ana neng atimu, mangka wedia ko kabéh maring Gusti Allah. Lan kawruhana lamon Gusti Allah Maha Ngampura, Mahawicaksana.

[^87]: Wong wadon sing olih dégotéki kanthi pesemon yakuwé wong wadon sing neng wektu idah merga matiné sing lanang utawa merga pegatan bain. Éwadéné wong wadon sing lagi idah pegat roj’i ora kena dégotéki senajan nganggo pesemon.

[^88]: Tembung pesemon sing apik.

## 2:236

Ora nana dosa tumrap ko kabéh angger ko padha megat bojo-bojomu sing urung ko sénggol (kumpuli) utawa sing urung ko temtokna mas kawiné. Lan ko kudu padha awéh maring dhéwéké mut’ah, [^89] tumrap sing mampu miturut kesanggupané lan kanggo sing ora mampu miturut kesanggupané, yakuwé perwéwéh kanthi cara sing patut, sing dadi kewajiban tumrap wong-wong sing gawé kebagusan.

[^89]: Yakuwé sing lanang utawa wali. Angger wali sing mbébasna mangka sing lanang débébasna ora mbayar separoné mas kawin. Éwadéné angger sing lanang sing mbébasna, mangka dhéwéké mbayar sekabéhané mas kawin.

## 2:237

Lan angger ko padha megat wong-wong wadon seurungé ko kabéh sénggol (kumpuli), mangkané ko kabéh wis nemtokna mas kawiné, mangka (bayara) separo sekang sing wis ko kabéh temtokna, kejaba dhéwéké (mbébasna) utawa débebasna déning wong sing akad nikah ana neng tangané. [^90] Mbébasna kuwé lewih pérek maring takwa. Lan aja pisan ko padha kelalén kebecikan neng antarané ko kabéh. Temen, Gusti Allah ngawuningani apa sing ko kabéh lakokna.

[^90]: Ya kuwé lanangé utawa wali, Angger wali sing mbébasna mangka sing lanang débébasna sekang mbayar separo mas kawin. Banjur angger sing lanang sing mbébasna mangka dhéwéké mbayar mas kawin sekabéhé.

## 2:238

Reksanen kabéh sembayang lan sembayang wustho [^91] . Lan leksanakna sembayang merga Gusti Allah kanthi gentur (khusuk).

[^91]: Sembayang wusta miturut hadits sing soheh yakuwé sembayang ngasar.

## 2:239

Angger ko kabéh wedi (ana bebaya) mangka sembayanga karo mlaku utawa numpak tunggangan. Banjur angger wis aman mangka élinga maring Gusti Allah (sembayanga) kayadéné Penjenengané wis mulangna maring ko kabéh apa sing ko padha ora ngerténi.

## 2:240

Lan wong-wong sing arep mati neng antarané ko kabéh lan ninggali bojo-bojo, preyogané gawé wasiyat nggo bojo-bojo mau (yakuwé) napkah nganti setahun tanpa ngetokna (sekang umah). Ning angger wong-wong mau metu (dhéwék) mangka ora nana dosa tumrap ko kabéh (ngenani apa) sing dhéwéké lakokna maring awaké dhéwék ingatasé samubarang sing apik. Gusti Allah Mahadigdaya, Mahawicaksana.

## 2:241

Lan nggo wong-wong wadon sing dépegat kuduné déwéhi mut’ah miturut cara sing patut minangka sewiji kewajiban tumrap wong-wong sing wedi maring Gusti Allah.

## 2:242

Kaya kuwé Gusti Allah nerangna maring ko kabéh ayat-ayat-É Gusti Allah supaya ko kabéh ngerti.

## 2:243

Apa ko ora nggatékna wong-wong sing metu sekang désané dhéwék, éwadéné cacahé éwon merga padha wedi mati? Banjur Gusti Allah dhawuh maring dhéwéké kabéh, “Matia ko kabéh!” Banjur Gusti Allah nguripna dhéwéké. Setemené Gusti Allah paring kanugrahan maring menungsa, ning akéh-akéhé menungsa ora padha kesuwun.

## 2:244

Lan padha peranga ko kabéh neng dalané Gusti Allah (ngluhurna agama-Né) lan kawruhana Gusti Allah Maha Midhanget, Maha Ngawuningani.

## 2:245

Sapa wongé nyilihi [^92] Gusti Allah karo silihan sing apik (iklas) mangka Gusti Allah nikelaken liru maring dhéwéké kanthi akéh. Gusti Allah nyupet lan ngombérna (rejeki) lan mung maring Penjenengané ko kabéh débalékna.

[^92]: Maksud nyilihi maring Gusti Allah yakuwé nginfakna (nyumbang) bandha neng dalané Gusti Allah.

## 2:246

Apa ko kabéh ora nggatékna maring para pengarep Bani Israil sewisé Nabi Musa seda, rikala dhéwéké padha ngomong maring sewiji nabiné. “Jumenengna raja nggo inyong kabéh, mesthi inyong padha perang neng dalané Gusti Allah.” Nabiné semaur, “Aja-aja angger déwajibna perang ingatasé ko kabéh, ko padha ora arep gelem perang baé?” Dhéwéké pada semaur, “Kenangapa inyong padha ora arep perang neng dalané Gusti Allah, suprandéné inyong kabéh wis déurak sekang désaku dhéwék, lan (dépisah sekang) anak-anaku kabéh?” [^93] Ning rikala perang déwajibna maring wong-wong kuwé, dhéwéké padha mléngos kejaba sebagéan cilik sekang dhéwéké. Lan Gusti Allah Maha Ngawuninganiu  wong-wong sing aniaya.

[^93]: Dhéwéké kabéh lan anak-anaké détawan.

## 2:247

Lan nabiné wong-wong mau dhawuh maring dhéwéké kabéh. “Setemené Gusti Allah wis ngangkat Talut dadi rajané ko kabéh.” Dhéwéké padha njawab, “Kepriwé dénéng Talut olih praja ingatasé inyong kabéh, mangkané inyong padha lewih ngehaki ingatasé praja kuwé tenimbang dhéwéké, lan dhéwéké ora déwéhi bandha sing akéh?” (Nabi) dhawuh, “Gusti Allah wis milih dhéwéké (dadi rajané) ko kabéh lan maringi unggul ilmu lan awak.” Gusti Allah paring praja-É maring sapa baé sing dékersakna, lan Gusti Allah Mahajembar, Maha Ngawuningani.

## 2:248

Lan nabiné dhéwéké kabéh dhawuh maring wong-wong mau, “Setemené pertandha praja (kuwasa) yakuwé tekané Tabut [^94] maring ko kabéh, sing neng njeroné ana ketentreman sekang Pengéranmu kabéh lan tilas tinggalan kulawargané Musa lan kulawargané Harun sing degawa neng malaékat.” Temen, neng sing mengkana kuwé ana tandha (keagungané Gusti Allah) tumrap ko kabéh, angger ko wong sing padha precaya.

[^94]: Tabut kuwé pethi sing nggo nyimpén kiyab Taurat.

## 2:249

Mangka rikala Talut nggawa wadyabalané, dhéwéké ngucap, “Gusti Allah arep nguji ko kabéh kanthi sewijine kali. Mangka sapa baé sing nginum (banyuné), dhéwéké udu balaku. Lan sapa baé sing ora nginum (banyu kali kuwé) maka dhéwéké balaku kejaba nyidhuk secidhuk karo tangan.” Rikala dhéwéké (Talut) lan wong-wong sing padha precaya bareng dhéwéké padha nyabrang kali kuwé, wong-wong mau padha ngucap, “Aku kabéh ora kuwat maning neng dina kiyé nglawan Jalut karo wadyabalané.” Wong-wong sing precaya arep nemoni Gusti Allah padha ngucap, “Nyata akéh golongan sing semendhing ngalahna golongan sing akéh kanthi idiné Gusti Allah.” Lan Gusti Allah mbarengi wong-wong sing padha sabar.

## 2:250

Lan rikala wong-wong mau maju nglawan Jalut lan tentarané, dhéwéké padha nyenyuwun, “Dhuh Pengéran kula sedaya, mugi paringana kesabaran dhateng kula sami, teguhaken lampah kula, lan tulungi kula sami ngadhepi tiyang-tiyang kapir.”

## 2:251

Mangka wong-wong mau ngalahna (Jalut lan tentarané) kanthi idiné Gusti Allah, lan Dawud maténi Jalut. Banjur Gusti Allah maringi (Dawud) praja, lan hikmah, lan mulang apa sing Penjenengané kersakna. Lan angger Gusti Allah ora ngayomi sebagéan menungsa kanthi sebagéan sing liya, mesthi dadi rusak bumi kiyé. Ning Gusti Allah kagungan kanugrahan (sing Penjenengané paringna) ingatasé sekabéh ngalam.

## 2:252

Nyata kuwé tandha-tandhané (kewasané) Gusti Allah, Ingsun wacakna maring ko kabéh kanthi bener lan kiyambeké (Muhammad) kuwé nyata-nyata sewijiné utusan (rasul).

## 2:253

Utusan-utusan kuwé Ingsun punjulna sebagéan dhéwéké sekang sebagéan liyané. Antarané dhéwéké ana sing (langsung) Gusti Allah dhawuh maring dhéwéké lan sebagéan maning ana sing Penjenengané dhuwurna sewetara drajat. Lan Ingsun paring maring Isa putra Maryam sewetara mukjijat (kesektén) lan Ingsun kuwatna dhéwéké (Isa) karo rohulkudus. [^95] Angger Gusti Allah ngersakna, mesthi wong-wong sewisé dhéwéké ora arep patén-paténan, sewisé bukti-bukti butul maring dhéwéké. Ning dhéwéké padha pesulayan, mangka ana neng antarané dhéwéké kabéh sing padha precaya lan ana (uga) sing kapir. Angger Gusti Allah ngersakna, ora bakal dhéwéké padha patén-paténan. Ning Gusti Allah temindak miturut kersa-Né.

[^95]: Miturut sebagéan ahli tapsir sing démaksud rohul kudus kuwé Malaékat Jibril.

## 2:254

Hé wong-wong sing padha precaya. Sumbangna (infakna) sebagéan sekang rejeki sing wis Ingsun paringna maring ko kabéh seurungé teka dina wis ora nana dol-tinuku, ora nana maning peseduluran lan ora ana maning pitulungan. Wong-wong kapir kaé nyata sing padha aniaya.

## 2:255

Gusti Allah, ora nana Pengéran kejaba Penjenengané. Sing Mahasugeng, Sing terus-terusan ngreksa (ciptanan-É) ora arip lan ora saré. Kagungan-É kabéh apa sing neng langit lan apa sing ana neng bumi. Ora nana sing bisa awéh pitulungan (sapangat) neng sisih-É tanpa idin-É. Penjenengané Ngawuningani apa sing ana neng ngarepé dhéwéké kabéh lan apa sing ana neng mburiné, lan dhéwéké padha ora ngerténi apa-apa ngenani ilmuné Gusti Allah kejaba sing Penjenengané kersakna. Kursi-Né [^96] nglingkupi sing ana neng langit lan bumi. Lan Penjenengané ora krasa abot ngreksa sekaroné (langit lan bumi). Lan Penjenengané Mahaluhur, Mahaagung.

[^96]: Sebagéan ahli tapsir negesna karo ilmuné Gusti Allah, ana sing negesna karo kuwasané lan ana sing negesna liyané.

## 2:256

Ora nana paripeksa neng (urusan) nganut agama (Islam), setemené wis cetha (bédané) antarané dalan sing bener lan dalan sing sasar. Sapa wongé sing ingkar maring Tagut [^97] lan precaya maring Gusti Allah, mangka temen dhéwéké wis cekelan kenceng maring tali sing banget kuwaté sing ora arep pedhot. Gusti Allah Maha Midhanget, Maha Ngawuningani.

[^97]: Sétan lan apa baé sing désembah seliyané Gusti Allah

## 2:257

Gusti Allah pengayomé wong-wong sing padha precaya, Penjenengané ngetokna dhéwéké kabéh sekang pepeteng maring pepadhang (precaya). Lan wong-wong sing kapir pengayom-pengayomé yakuwé sétan sing ngetokna dhéwéké kabéh sekang pepadhang maring pepeteng. Dhéwéké kabéh kuwé ngenggoni neraka. Dhéwéké kabéh langgeng neng njeroné.

## 2:258

Apa ko kabéh ora padha nggatékna wong [^98] sing padha ndhebad Ibrahim ngenani Pengérané, merga Gusti Allah wis paring maring dhéwéké praja (kuwasa). Rikala Ibrahim ngucap, “Pengéranku kuwé Sing nguripna lan matékna.” dhéwéké ngucap, “Aku uga bisa nguripna lan matékna” [^99] . Ibrahim ngucap, “Gusti Allah ngetokna srengéngé sekang wétan, mangka tokna srengéngé kuwé sekang kulon.” Mangka padha bingung wong kapir kuwé. Gusti Allah ora paring pituduh maring wong-wong aniaya.

[^98]: Miturut sebagéan riwayat yakuwé Namrud raja Babilonia

[^99]: Nguripna yakuwé ngejorna urip lan sing démaksud maring sing matékna yakuwé maténi. Ucapané kuwé nggo ngina maring Nabi Ibrahim a.s.

## 2:259

Utawa kayadéné wong sing ngliwati sewiji désa sing (bangunan-bangunané) wis rubuh nganti nutupi (remukan) payon-payoné, dhéwéké ngucap, “Kepriwé Gusti Allah nguripna maning (désa) kiyé sewisé ajur?” Banjur Gusti Allah matékna (dhéwéké) suwé-né satus taun, banjur nangékna (nguripaken) maning lan Gusti Allah pitakon, “Pira suwéné ko manggon (neng kéné)?” Dhéwéké semaur, “Kula teng ngriki sedinten utawi setengah dinten.” Gusti Allah dhawuh, “Ora! Ko wis manggon neng kéné satus taun. Delengen panganan lan inuman sing urung owah. Ning delengna keledaimu (sing wis dadi balung-pari-balung). Lan supayané Ingsun dadékna ko pertandha kuwasané Ingsun ingatasé menungsa. Delengen balung-balung (keledai kuwé) kepriwé Ingsun nyungsun maning banjur Ingsun buntel maning karo daging.” Mangka rikala wis nyata tumrap wong-wong kuwé, dhéwéké padha ngucap, “Kula nyu-merepi  lamon Gusti Allah Mahakuwasa ingatasé samubarang sedaya.”

## 2:260

Lan (élinga) rikala Ibrahim ngucap, “Dhuh Pengéran kula, tingalaken dhateng kula kepripun Penjenengan nguripaken tiyang pejah.” Gusti Allah dhawuh, “Apa sliramu urung precaya?” Kiyambeké (Ibrahim) matur, “Kula precaya ning supados ati kula ayem (mantep).” Penjenengané (Gusti Allah) dhawuh, “Anger kaya kuwé jikotna manuk papat, banjur rajangen déning sliramu, banjur delahen neng ndhuwur siji-siji gunung sebagéan, banjur celuken manuk-manuk mau, mesthi dhéwéké padha gagiyan teka maring sliramu. Ngertia lamon Gusti Allah Mahakewasa, Mahawicaksana.

## 2:261

Perumpamané wong sing padha nyumbangna bandhané neng dalané Gusti Allah kaya wiji siji sing nukulna pitung pang, saben pang ana satus wiji. Gusti Allah nikel-metikelna maring sapa sing Penjenengané kersakna, lan Gusti Allah Mahajembar, Maha Ngawuningani.

## 2:262

Wong sing nyumbangna bandhané neng dalané Gusti Allah, banjur ora nututi apa sing désumbangna kuwé kanthi ngundhat-undhat lan nglarani (rasané sing nampa) dhéwéké olih ganjaran neng sandhing Pengérané. Ora nana rasa wedi neng dhéwéké lan dhéwéké ora padha susah atiné.

## 2:263

Ucapan sing apik lan perwéwéh ngampura [^100] lewih apik tenimbang sedekah sing débarengi temindak sing nglarani. Gusti Allah Mahasugih, Mahawicaksana.

[^100]: Ucapan sing apik, nolak nganggo cara sing apik, lan awéh pengampura yakuwé ngampurani penggawé sing kurang sopan sekang sing njaluk,

## 2:264

Hé wong-wong sing padha precaya. Aja nganti ko kabéh ngrusak sedekahmu karo nyebut-nyebut sedhekah mau lan gawé lara (maring sing nampa) kaya wong sing nyumbangna bandhané merga pamér (riya) maring menungsa lan dhéwéké ora precaya maring Gusti Allah lan dina Kiyamat. Perumpamané (wong kuwé) kaya watu sing lunyu sing neng ndhuwuré ana lebu. Banjur wektu kuwé déguyur udan gedhé, mangka dadiné watu kuwé lunyu maning. Dhéwéké ora olih apa-apa sekang apa sing dhéwéké lakokna. Lan Gusti Allah ora paring pituduh maring wong-wong kapir.

## 2:265

Lan perumpamané wong sing nyumbangna bandhané nggo nggolét karenané  Gusti Allah lan nggo neguhna jiwané dhéwéké, kayadéné kebon sing mapan neng panggonan dhuwur sing désirami udan gedhé, dadiné kebon kuwé ngasilna woh-wohan tikel pindho. Angger udan gedhé ora nyirami, bun wis nyukupi. Gusti Allah Maha Mriksani apa sing ko kabéh pergawé.

## 2:266

Apa ana salah siji wong neng antarané ko kabéh sing kepéngin duwé kebon korma lan anggur sing mili kali-kali neng ngisoré, neng kana dhéwéké duwé sewernané woh-wohan, banjur teka mangsa tuwané, mangkané dhéwéké duwé keturunan ésih sing cilik-cilik. Banjur kebon kuwé kedamu angin gedhé sing mawa geni, saéngga (kebon mau) kobaran. [^101] Kaya kuwé Gusti Allah nerangna ayat-ayat-É maring ko kabéh supayané ko padha mikirna.

[^101]: kiyé peumpamané wong sing nyumbangna bandhané krana pamer, mbanggakna perwéwéhé maring wong liya lan nglarani atiné wong sing déwéhi.

## 2:267

Hé wong-wong sing padha precaya! Sum-bangna sebagéan sekang pekasilan usahamu sing becik-becik lan sekang apa sing Ingsun tokna sekang bumi nggo ko kabéh. Aja pisan-pisan ko kabéh milih sing ala sing ko tokna mangkané ko dhéwék ora gelem njikot kejaba karo meremna mata (merga ora kepéngin) bagéan kuwé. Lan ngertia lamon Gusti Allah Maha- sugih, Maha Pinuji.

## 2:268

Sétan njanjékna (medén-medéni) kemlaratan maring ko kabéh lan préntah ko kon padha  temindak ala (medhit), mangkané Gusti Allah njanjékna ampura lan kanugrahan-É maring ko kabéh. Lan Gusti Allah Mahajembar, Maha Ngawuningani.

## 2:269

Penjenengané (Gusti Allah) maringi hikmah [^102] maring sapa sing Penjenengané kersakna. Sapa wongé sing déparingi hikmah setemené dhéwéké wis déparingi kebecikan sing akéh. Lan ora nana sing ngalap tuladha (nyonto) kejaba wong-wong sing nduwéni nalar sehat.

[^102]: Hikmah yakuwé kesanggupané ngerténi kesunyatan syariat agama.

## 2:270

Lan sumbangan apa baé sing ko kabéh wéhna utawa nadar [^103] sing ko janjékna, mangka setemené Gusti Allah ngawuningani (ngaweruhi). Lan nggo wong sing aniaya ora nana sijia wong sing tulung.

[^103]: Janji nggo nindakna sewiji kebecikan maring Gusti Allah, nggo ngepérek maring Gusti Allah, peryoga nganggo sarat utawa ora.

## 2:271

Angger ko kabéh ngedhéngna perwéwéh-perwéwéhmu [^104] mangka kuwé apik. Lan angger ko padha ngumpet lan ngewéhna maring wong-wong ora duwé, sing kaya kuwé lewih becik tumrap ko lan Gusti Allah bakal mbusek sebagéan keluputan-keluputanmu. Lan Gusti Allah Mahanastiti (maring) apa sing ko pergawé.

[^104]: Ngedhéngna sodakoh supayané détiru neng wong liya udu nggo pamer (riya).

## 2:272

Dudu kewajibané sliramu (Muhammad) ndadékna wong-wong kaé olih pituduh, ning Gusti Allah sing paring pituduh maring sapa sing Penjenengané kersakna. Apa baé bandha sing ko sumbangna, mangka dadi (kebecikané) nggo ko dhéwék. Lan ko kabéh aja nyumbang kejaba merga nggolét karenané Gusti Allah. Lan apa baé bandha sing ko sumbangna mesthi ko arep déparingi (ganjaran) kanthi wutuh lan ko kabéh ora arep déaniaya (dégawé kapitunan).

## 2:273

(Apa sing ko kabéh sumbangna) kuwé nggo wong-wong mlarat sing kepalangan (usahané sebab jihad) neng dalané Gusti Allah saéngga dhéwéké ora bisa usaha neng bumi; (wong liya) sing ora ngerti ngira lamon dhéwéké kaé wong-wong sugih merga dhéwéké njaga awa-ké (sekang jejaluk). Sliramu (Muhammad) ngerténi dhéwéké sekang tandha-tandhané, dhéwéké ora padha jaluk kanthi paksa maring wong liya. Apa baé bandha sing becik, sing ko sumbangna, temen Gusti Allah Maha Ngawuningani.

## 2:274

Wong-wong sing padha nyumbangna bandhané wengi lan awan (nganggo cara) sidhem-sidheman utawa edhéng-edhéngan, dhéwéké olih ganjaran neng sisihé Pengé-rané. Ora nana rasa wedi tumrap dhéwéké lan dhéwéké ora padha susah atiné.

## 2:275

Wong-wong sing padha mangan riba (rénten) ora njanggleng kejaba kaya njangglengé  wong sing kelebon sétan merga gemblung. [^105] Sing kaya kuwé merga dhéwéké ngomong lamon dol-tinuku padha karo riba. Mangkané Gusti Allah wis marengna dol-tinuku lan nglarang riba. Sapa wongé olih pengéling-éling sekang Pengéra-né, banjur dhéwéké mandheg, mangka apa sing wis dépekolih ganu, dadi duwéke [^106] lan urusané (désumanggakna) maring Gusti Allah. Sapa wongé sing mbaléni, mangka dhéwéké kuwé manggoni neraka. Dhéwéké kabéh langgeng neng njeroné.

[^105]: Wong sing ngalap riba ora tentrem jiwané kaya wong sing kelebon sétan.

[^106]: Riba sing wis déjikot (dépangan) seurungé temurun ayat kiyé kena ora débalékna.

## 2:276

Gusti Allah nyirnakna riba lan nyuburna sedekah. [^107] Gusti Allah ora karenan maring wong tetep neng njeroné kapir lan gupak dosa. [^108]

[^107]: Nyirnakna riba yakuwé nyirnakna bandha kuwé apa ngilangna berkahé. Lan ngakéhna sedekah yakuwé mundhakna bandha sing wis détokna sedhekahé apa nikelna berkahé.

[^108]: Wong-wong sing ngalalna riba lan tetep nglakoken.

## 2:277

Temen, wong-wong sing padha precaya, nglakoni kebecikan, nglaksanakna sembayang lan bayar jakat, dhéwéké kabéh olih ganjaran neng sisihé Pengérané. Ora nana rasa wedi kanggoné wong-wong mau lan dhéwéké ora padha susah atiné.

## 2:278

Hé wong-wong sing padha precaya! Wedia maring Gusti Allah lan tinggalen lewihan riba (sing urung déalap) angger ko kabéh wong sing precaya.

## 2:279

Angger ko kabéh ora ngleksanakna, mangka wara-warakna perang sekang Gusti Allah lan Utusan-É. Ning angger ko padha tobat mangka ko nduwéni hak ingatasé pokok bandhamu. Ko kabéh ora temindak aniaya (gawé kpitunan) lan ora déaniaya (dégawé tuna).

## 2:280

Lan angger (wong sing utang kuwé) lagi kangélan, mangka wéhi semaya (longgar wektu) nganti dhéwéké olih kelonggaran. Lan angger ko kabéh nyedhekahna kuwé lewih apik tumrap ko kabéh angger ko padha ngaweruhi.

## 2:281

Lan wedia maring dina (rikala) ko kabéh débalékna maring Gusti Allah. Banjur saben wong déparingi piwales sing sempurna sing padha karo apa sing wis délakokna lan dhéwéké ora déaniaya (dégawé tuna).

## 2:282

Hé wong-wong sing padha precaya! Angger ko nglakokna utang-piutang nggo wektu sing détemtokna, preyogané ko nyathet utang-piutang kuwé. Lan preyogane sewiji jurutulis neng antarané ko kabéh nulisna kanthi bener. Jurutulis aja nolak nyathet utang-piutang mau kayadéné Gusti Allah wis mulang maring dhéwéké mangka peryoga dhéwéké nulisna. Lan peryoga wong sing utang kuwé macakna lan peryoga dhéwéké wedi maring Gusti Allah, Pengérané. Lan dhéwéké aja ngurangi senajan mung semendhing sekang (utangé) dhéwéké. Angger sing utang kuwé wong sing kurang akalé utawa ora daya (kahanané) utawa ora bisa macakna dhéwék mangka peryoga waliné macakna kanthi bener; Lan seksékna karo seksi lanang loro neng antarané ko kabéh. Angger ora nana (seksi) lanang loro, mangka (désekolihi) wong lanang siji lan wong wadon loro antarané wong-wong sing ko senengi sekang seksi (sing ana), supayané angger sing siji kelalén mangka sing sijiné maning ngélingna. Lan seksi-seksi kuwé aja padha nolak angger déundang. Lan ko aja bosen nyatheti, nggo wates wektuné, becik (utang kuwé) cilik utawa gedhé. Sing kaya kuwé lewih adil neng sisihé Gusti Allah, lewih bisa nguwatna perseksén lan lewih mérekaken ko maring ora mamang, kejaba angger prekara kuwé kegolong dol-tinuku lunas sing ko lakokna neng antarané ko kabéh, mangka ora nana dosa nggo ko kabéh angger ko ora nyatheti. Lan njikota seksi angger ko dol-tinuku, lan jurutulis aja déngél-ngél lan uga seksi. Angger ko nglakoni (sing kaya kuwé), mangka temen, prekara kuwé kegolong pasék tumrap ko. Lan padha wedia maring Gusti Allah, Gusti Allah paring piwulang maring ko kabéh, lan Gusti Allah Maha Ngawuningani (ingatasé) samubarang kabéh.

## 2:283

Lan angger ko kabéh neng pelungan turan ko ora nemu sewiji jurutulis, mangka peryo-ga ana barang tanggungan sing décekel. Ning angger sebagéané ko padha percaya  maring sebagéan sing liyané, apiké sing depercayani kuwé netepi kepercayan (utangé), lan padha wedia maring Gusti Allah, Pengérané, Lan aja nganti ko ngumpetna perseksén, merga sapa wongé sing ngumpetna (perseksén kuwé) setemené atiné kotor (dosa). Gusti Allah Ngawuni-ngani apa sing ko kabéh pergawé.

## 2:284

Kagungané Gusti Allah apa sing ana neng langit lan apa sing ana neng bumi. Angger ko kabéh nglairna apa sing ana neng atimu utawa ko kabéh ngumpetna, mesthi Gusti Allah tetep bakal ngétung (ngenani penggawéyan kuwé) nggo ko kabéh. Penjenengané ngapurani sapa baé sing Penjenengané kersakna lan nyiksa sapa baé sing Penjenengané kersakna. Gusti Allah Mahakewasa ingatasé samubarang kabéh.

## 2:285

Rasul (Muhammad) precaya maring apa baé sing déturunaken maring kiyambeké (Al-Qur’an) sekang Pengérané, semana uga wong-wong sing precaya. Kabéh padha precaya maring Gusti Allah, malaékat-malaékat-É, kitab-kitab-É, lan utusan-utusan-É. (Wong-wong mau padha ngucap), “Inyong kabéh ora mbedak-mbédakna siji baé sekang utusan-utusan-É.” Lan dhéwéké padha ngucap, “Kula sedaya mireng lan kula sedaya ndhérék manut. Mugi ngapurani kula samia, dhuh Pengéran kula sedaya, lan dhateng Penjenengan (kula sedaya) wangsul.”

## 2:286

Gusti Allah ora ngebot-bot sewiji wong ke-jaba seukuran karo kesanggupané. Dhéwéké olih (ganjaran) sekang (kebecikan) sing dépergawé  lan dhéwéké olih (siksa) sekang (kejahatan) sing dépergawé . (Dhéwéké padha ndonga), “Dhuh Pengéran kula, ampun ngantos Penjenengan paring siksa angger kula sami kesupén utawi kula sami damel kelepatan. Dhuh Pengéran kula sedaya, ampun ngantos Penjenengan ngebot-bot kula sami kanthi renggan ingkang awrat kadosdéné Penjenengan ngebot-bot dhateng tiyang sedéréngé kula sami. Dhuh Pengéran kula sadaya, ampun ngantos Penjenengan ngebot-bot dhateng kula sami napa mawon ingkang kula sami mboten kiyat mikul. Mugi Penjenengan paring pengampura dhateng kula sedaya, mugi Penjenengan paring welas dhateng kula sami. Namung Penjenengan pengayom kula sedaya, mangka tulungana kula sami ngadhepi tiyang-tiyang kapir.”

## 3:1

Alif lam mim

## 3:2

Gusti Allah, ora nana Pengéran kejaba Penjenengané. Sing Mahasugeng, Sing terus-terusan ngopéni (ciptanan-É). [^109]

[^109]: Gusti Allah sing ngatur langit lan seisiné bumi

## 3:3

Penjenengané nurunaken kitab (Al-Qur’an) maring sliramu (Muhammad) sing isiné bebener, mbenerna (kitab-kitab) seurungé, lan nurunaken Taurat lan Injil,

## 3:4

seurungé, minangka pituduh nggo menungsa, lan Penjenengané nurunaken Al-Furqon. [^110] Temen, wong-wong sing ingkar maring ayat-ayat-É Gusti Allah bakal olih siksa sing abot. Gusti Allah Mahadigdaya tur kagungan paukuman.

[^110]: Al-Furqon (Al-qur’an) yakuwé kitab sing mbédakna antarané sing bener lan sing salah.

## 3:5

Mungguhé Gusti Allah ora nana barang sewiji sing kumpet neng bumi lan neng langit.

## 3:6

Penjenengané sing ngukir ko neng njero kandhutan (gua garba) miturut sing Penjenengané kersakna, ora nana Pengéran kejaba Penjenengané Sing Mahadigdaya, Mahawicaksana.

## 3:7

Penjenengané sing nurunaken kitab (Al-Qur’an) maring sliramu (Muhammad). Neng antarané ana ayat-ayat sing muhkamat, [^111] kuwé pokok-pokoké kitab (Al-Qur’an) lan sing liyané mutasyabihat. [^112] Anadéné wong-wong sing neng njero atiné dhoyong maring sesasar, dhéwéké mélu sing mutasyabihat nggo nggolét pitnah lan nggo nggolét tegesé (takwilé), mangkané ora nana sing ngerti takwilé kejaba Gusti Allah. Lan wong-wong sing ilmuné jero padha ngucap, “Inyong padha precaya maring kuwé (Al-qur’an), kabéhané sekang sisihé Pengérané inyong kabéh.“ Ora nana sing bisa ngalap piwulang kejaba wong sing padha duwé nalar.

[^111]: Ayat-ayat sing gamblang lan tegas maksudé, bisa dépahami kanthi gampang.

[^112]: Ayat-ayat sing maksudé samar, angél dépahami utawa mung Gusti Allah sing priksa.

## 3:8

(Wong-wong mau padha nyenyuwun), “Dhuh Pengéran kula sami, ampun Penjenengan dhoyongaken manah kula sedaya dhateng sesasar sesampuné Penjenengan maringi pitedah dhateng kula sami, lan paringana kanugrahan dhateng kula sami rupi kewelasan saking ngarsa Penjenengan, sejatosipun Penjenengan Mahaparing.

## 3:9

“Dhuh Pengéran kula sedaya, Penjenengan ingkang ngumpulaken menungsa wonten dinten ingkang mboten wonten mamangi-pun.” Temen, Gusti Allah ora nyalahi janji.

## 3:10

Setemené wong-wong sing kapir, tumrap dhéwéké ora gadhang migunani babar-blas bandha lan anak-anaké mungguh (siksané) Gusti Allah. Lan dhéwéké mau padha (dadi) urub-urubé geni neraka.

## 3:11

(Kahanané wong-wong mau) kaya kahanan balané Fir’aun lan wong-wong sing seurungé. Dhéwéké padha nyidrani maring ayat-ayat Ingsun, mangka Gusti Allah nyiksa dhéwéké kabéh sing merga dosa-dosané. Gusti Allah abot banget paukuman-É.

## 3:12

Dhawuha (Muhammad) maring wong-wong sing padha mbangkang (kapir), “Ko kabéh (mesthi) arep dékalahna lan dégiring maring njero neraka Jahanam. Lan kuwé seala-alané panggonan.

## 3:13

Temen, wis ana tandha nggo ko kabéh neng rong golongan sing padha adhep-adhepan. [^113] Segolongan perang neng dalané Gusti Allah lan sing liyané (golongan) kapir sing weruh karo matané dhéwék, lamon wong-wong (golongan muslim) tikel loro akéhé ketim-bang dhéwéké kabéh. Gusti Allah nguwatna kelawan pitulungan-É, maring sapa baé sing Penjenengané kersakna. Temen, neng sing kaya kuwé ana wulangan tumrap wong-wong sing duwé peningalan (mata batin).

[^113]: Ketemuné rong golongan kuwé antarané kaum Muslimin karo kaum musrikin, kedadéané neng Perang Badar. Badar kuwé sewijiné panggonan sing ana neng kidul Medinah.

## 3:14

Dédadékna rinasa éndah neng sesawangané menungsa (sipat) tresna maring apa sing dégayuh, sing rupané wong-wong wadon, anak-anak, dunya-brana sing tumpuk-undhung rupa emas lan pérak, jaran sing pinilih, raja-kaya [^114] lan sawah-pegagan. Kuwé kabéh kesenengan urip neng dunya, lan mung neng sisihé Gusti Allah panggonan bali sing apik.

[^114]: Kéwan-kéwan kayadéné onta, sapi, wedhus, lan gembel.

## 3:15

Ucapana, “Apa gelem tek critakna maring ko kabéh apa sing lewih apik tenimbang sing kaya kuwé?” Kanggo wong-wong sing padha takwa (semarah) neng sisihé Pengéra-né dhéwéké kabéh suwarga-suwarga sing neng ngisoré mili bengawan-bengawan, dhéwéké langgeng neng njeroné, lan jodho-jodho sing suci, sarta karenané Gusti Allah. Lan Gusti Allah Maha Mriksani kabéh kawula-Né.

## 3:16

(Yakuwé) wong-wong sing padha nyenyuwun, “Dhuh Pengéran kula sami, kula sedaya éstu pitados, mila ngapuntena dosa-dosa kula sedaya lan mugi kinayoman kula sedaya saking siksa neraka.”

## 3:17

(Uga) wong sing sabar, wong sing bener, wong sing manut, wong sing nyumbangna bandhané, lan wong sing nyuwun pengampura neng wektu seurungé bang wétan (fajar).

## 3:18

Gusti Allah mertélakna lamon ora nana Pengéran kejaba Penjenengané (mengkana uga) para malaékat lan wong duwé ilmu sing njejegna adil, ora nana sesembahan kejaba Penjenengané, Sing Mahadigdaya, Mahawicaksana.

## 3:19

Setemené agama neng sisihé Gusti Allah yakuwé Islam. Ora padha pesulayan wong-wong sing wis déparingi Kitab [^115] kejaba sewisé dhéwéké padha olih ilmu, merga drengki neng antarané dhéwéké kabéh. Sapa baé sing ingkar maring ayat-ayat-É Gusti Allah, mangka temen, Gusti Allah cepet banget étungan-É.

[^115]: Yakuwé kitab-kitab sing déturunaken seurungé Al-Qur’an.

## 3:20

Banjur umpama dhéwéké padha mbantah sliramu (Muhammad) dhawuha, “Ingsun semarah maring Gusti Allah lan (semana uga) wong-wong sing mélu maring ingsun.” Lan ucapna maring wong-wong sing wis dépa-ringi Kitab lan maring wong-wong sing wuta aksara, [^116]  “Apa ko kabéh wis mlebu Islam?” umpama dhéwéké padha mlebu Islam, ateges dhéwéké padha olih pituduh, ning angger dhéwéké padha mléngos, kewajibanmu mung mbutulna. Lan Gusti Allah Maha Mriksani kewulané kabéh.

[^116]: Wuta aksara maksudé wong sing ora ngerti maca lan nulis. Miturut sebagéan juru tapsir sing démaksud ummi yakuwé wong musrik Arab sing ora ngerti maca lan nulis, ujaré sebagéan liya yakuwé wong-wong sing ora déparingi Kitab.

## 3:21

Setemené wong-wong sing ingkar maring ayat-ayat-É Gusti Allah lan maténi para nabi tanpa hak (alesan sing bener) lan maténi wong-wong sing préntah menungsa nglakoni adil, butulna maring wong-wong mau (sing padha ingkar mau) werta yakuwé siksa sing perih.

## 3:22

Dhéwéké kabéh kuwé wong sing muspra penggawéané neng dunya lan neng akhérat lan dhéwéké padha ora olih penulung.

## 3:23

Apa ko ora nggatékna wong-wong sing wis déparingi bagéan Kitab (Taurat)? Dhéwéké padha déséngi (ngugemi) maring Kitabé Gusti Allah nggo mutusna (prekara) neng antarané dhéwéké kabéh. Banjur setengah sekang wong-wong mau mléngos karo nampik (bebener).

## 3:24

Kaya kuwé merga dhéwéké padha ngucap, “Geni neraka ora gadhang nyénggol inyong kabéh kejaba mung sewetara dina thok.” Dhéwéké padha kapusan neng njero agamané déning apa sing déana-anakna dhéwék.

## 3:25

Kepriwé angger (mengko) dhéwéké kabéh Ingsun kumpulna neng sewiji dina (Kiyamat) sing ora démamangna kedadéané lan maring saben jiwa déwéhi piwales sempurna sing imbang karo apa sing wis délakokna lan dhéwéké kabéh ora déaniaya (ora dékapitunani)?

## 3:26

Dhawuha (Muhammad), “Dhuh Pengéran ingkang kagungan wenang, Penjenengan paring kewenangan dhateng sinten kémawon ingkang Penjenengan kersakaken lan Penjenengan njabud kewenangan saking sinten kémawon ingkang Penjenengan kersakaken. Penjenengan mulyakaken sinten kémawon ingkang Penjenengan kersakaken lan Penjenengan nisthakaken sinten kémawon ingkang Penjenengan kersakaken. Namung wonten asta Penjenengan sedaya kesaénan. Éstu, Penjenengan Mahakewaos ingatasipun sedaya prekawis.

## 3:27

Penjenengan nglebetaken dalu wonten selebetipun siang lan Penjenengan nglebetaken siang wonten selebetipun dalu lan Penjenengan ngedalaken ingkang gesang saking ingkang pejah lan Penjenengan ngedalaken ingkang pejah saking ingkang gesang, [^117] lan ugi Penjenengan paring rejeki dhateng sinten kémawon ingkang Penjenengan kersakaken tanpi étangan.”

[^117]: Sebagéan juru tapsir awéh conto nggo ayat kiyé karo metuné pitik sekang endhog lan endhog sekang pitik.

## 3:28

Aja nganti wong-wong sing padha precaya ndadékna wong kapir minangka pemimpin, njabakna wong-wong sing padha precaya. Sapa wongé sing temindak kaya kuwé, mes-thi dhéwéké ora bakal olih apa-apa sekang Gusti Allah, kejaba merga (siyasat) njaga awak sekang prekara sing ko wedi sekang dhéwéké. Lan Gusti Allah ngélingna maring ko kabéh ngenani pribadi (siksa)-Né, lan mung maring Gusti Allah panggonan mulih.

## 3:29

Ucapana, “Umpama ko ngumpetna apa sing ana neng njero atimu utawa ko ngedhéngna, Gusti Allah mesti mriksani.” Penjenengané priksa apa baé sing ana neng langit lan apa baé sing ana neng bumi. Gusti Allah Mahakewasa ingatasé samubarang kabéh.

## 3:30

(Élinga) neng dina (rikala) saben jiwa olih (piwales) ingatasé kebecikan sing wis délakoni déadhepna maring dhéwéké, (semana uga piwales) ingatasé kejahatan sing wis dhéwéké lakoni. Dhéwéké kepéngin énggané ana jangka sing adoh antarané dhéwéké karo (dina) kuwé. Lan Gusti Allah ngélingna maring ko ngenani pribadi (siksa)-Né. Gusti Allah Mahawelas maring kewula-Né kabéh.

## 3:31

Dhawuha (Muhammad), “Angger ko kabéh tresna maring Gusti Allah, mélua maring ingsun, mesthi Gusti Allah tresna maring ko kabéh tur ngampurani dosa-dosamu kabéh.” Gusti Allah Maha Ngampura, Mahawelas.

## 3:32

Dhawuha (Muhammad), “Manuta maring Gusti Allah lan Rasul. Angger ko mléngos, ngerténana lamon Gusti Allah ora karenan maring wong-wong kapir.”

## 3:33

Setemené Gusti Allah wis milih Adam, Nuh, keluwarga Ibrahim lan keluwarga Imran ngelewihi kabéh umat (neng jamané dhéwék-dhéwék),

## 3:34

(minangka) tunggal keturunan, sebagéané dadi (keturunan) sekang sebagéan sing liya. Gusti Allah Maha Midhanget, Maha Ngawuningani.

## 3:35

(Élinga), rikala garwané Imran ngucap, “Dhuh Pengéran kula, seyektosipun kula kaul (nadar) dhateng Penjenengan, napa (jabang bayi) ingkang wonten kandhutan kula mbenjing dadhos kewula ingkang ngabektos (dhateng Penjenengan), mila mugi tinampi (nadar niku) saking kula. Éstu, Penjenengan Ingkang Maha Midhanget, Maha Ngawuningani.”

## 3:36

Mangka rikala mbabarna jabang bayi, dhéwé-ké ngucap, “Dhuh Pengéran kula, kula sam-pun mbabaraken anak wadon.” Mangkané Gusti Allah lewih ngerti apa sing dhéwéké babarna lan lanang ora padha karo wadon. “Lan kula sukani nami Maryam, lan kula nyuwun pengayoman Penjenengan kanggé kiyambeké lan anak putunipun saking (pengridhunipun) sétan ingkang kesupatan.”

## 3:37

Mangka Penjenengané (Gusti Allah) nampa kanthi penampén sing becik, nggedhékna kanthi pertuwuhan sing apik lan masrahna pengreksané maring Zakaria. Saben-saben Zakaria mlebu nemoni (Maryam) neng mihrab (senthong sing mligi nggo ngiba-dah), Zakaria weruh panganan neng sisihé Maryam. Dhéwéké ngucap, “Hé Maryam! Sekang ngendi (panganan) kiyé ko pekolih?” Kiyambeké (Maryam) njawab, “Kuwé sekang Gusti Allah.” Setemené Gusti Allah paring rejeki maring sapa baé sing Penjenengané kersakna tanpa pétungan.

## 3:38

Ya neng kana Zakaria nyenyuwun maring Pengérané. Zakaria ngucap, “Dhuh Pengéran kula, paringi kula keturunan ingkang saé saking sisih Penjenengan, sejatosipun Penjenengan Maha Midhanget dhateng penyuwunan.”

## 3:39

Banjur para malaékat nimbali dhéwéké, rikala dhéwéké ngadeg nglakoni sembayang neng mihrab. “Gusti Allah paring werta apik maring sliramu kanthi (lairé) Yahya. Sing mbenerna sewiji kalimah (firman) [^118] sekang Gusti Allah, panutan, nduwéni kesaguhan nahan awak (sekang hawa napsu) lan sewiji nabi neng antarané wong-wong apik (saléh).

[^118]: Mbenerna (ngiyakna) tekané siji nabi sing décipta karo kalimah “kun” (dadia) tanpa rama yakuwé Nabi Isa a.s.

## 3:40

Dhéwéké (Zakaria) ngucap, “Dhuh Pengéran kula, kados pundi kula saged pikantuk anak ing mangka kula empun sepuh lan bojo kula ugi gabug?” Penjenengané (Gusti Allah) dhawuh, “Mengkana Gusti Allah temindak apa baé sing Penjenengané kersakna.”

## 3:41

Dhéwéké (Zakaria) ngucap, “Dhuh Pengéran kula, paringana kula sétunggil tandha.” Gusti Allah dhawuh, “Tandha nggo sliramu yakuwé sliramu ora ngomong karo menungsa sedawané telung dina, kejaba karo aba-aba. Lan sebutana (asmané) Pengéranmu wara-wiri lan tasbéhana (ngalembana Gusti Allah) neng wektu soré lan ésuk.

## 3:42

Lan (élinga) rikala para malaékat padha ngucap, “Hé Maryam! Setemené Gusti Allah wis milih sliramu, nyucékna sliramu, lan nglewihna sliramu ingatasé wong wadon neng ngalam kabéh (neng jaman kuwé).

## 3:43

Hé Maryam! Manuta maring Pengéranmu, sujud (sembah) lan rukuk (ndhongko) bareng karo wong-wong sing padha rukuk.”

## 3:44

Kuwé sebagéan sekang kabar-kabar gaib (wisik) sing Ingsun wahyokna maring sliramu (Muhammad), mangkané sliramu ora bareng karo wong-wong mau rikala dhéwéké padha mbalang pen [^119] (nggo ngogan) sapa neng antarané dhéwéké sing bakal ngrumat Maryam. Lan sliramu (Muhammad) uga ora bareng karo wong-wong mau rikala dhéwéké padha pesulayan (padu).

[^119]: Ana sebagéan juru tapsir sing nepsiri jemparing (anak panah). Maksudé ngogan (undian) nganggo cara mbalang jemparing.

## 3:45

(Élinga), rikala para malaékat ngucap, “Hé Maryam! Setemené Gusti Allah paring werta apik maring sliramu ngenani sewiji kalimah (sabda) sekang Penjenengané (yakuwé sewiji anak lanang), arané Al-Masih Isa putra Maryam, sewiji wong sing pinunjul neng dunya lan neng akhérat, lan klebu wong-wong sing kepérek (maring Gusti Allah),

## 3:46

lan kiyambeké wicara karo menungsa (rikala ésih) neng njero kandhutan (gua garba) lan rikala wis diwasa, lan kiyambeké klebu neng antarané wong-wong sing apik (saléh).

## 3:47

Dhéwéké (Maryam) ngucap, “Dhuh Pengéran kula, kados pundi kula ajeng gadheh anak, mangkané mboten wonten sewiji tiyang jaler ingkang nyénggol kula?” Penjenengané (Gusti Allah) dhawuh, “Mengkana kuwé Gusti Allah nyiptakna apa baé sing Penjenengané kersakna. Angger Penjenengané kersa netepna samubarang sewiji, Penjenengané mung dhawuh maring dhéwéké, “Dadia!” Mangka nyata dumadi barang sewiji kuwé.

## 3:48

Lan Penjenengané (Gusti Allah) ngajarna maring dhéwéké (Isa) Kitab, [^120] Hikmah, Taurat, lan Injil.

[^120]: Al-Kitab neng kéné ana sing nepsiri karo piwulang nulis lan ana uga sing nepsiri kitab-kitab sing déturunaken déning Gusti Allah seurungé, kejaba Taurat lan Injil.

## 3:49

Lan minangka utusan kanggo Bani Israil (dhéwéké ngucap), “Inyong wis teka maring ko kabéh kanthi sewiji tandha (mukjijat) sekang Pengérané ko kabéh. Yakuwé inyong gawé nggo ko kabéh (sewenéh) sekang lemah sing rupané kaya manuk, banjur inyong damu dhéwéké, mangka lemah kuwé dadi manuk kanthi keparengé Gusti Allah. Lan Inyong gawé mari wong sing picek kawit sekang lair lan wong sing kenang prenyakit lépra. Lan inyong nguripna wong mati kanthi keparengé Gusti Allah, lan inyong awéh ngerti maring ko kabéh apa sing ko pangan lan apa sing ko simpén neng umahmu. Setemené, ingatasé sing kaya kuwé ana sewiji tandha (beneré kerasulan ingsun) kanggo ko kabéh, angger ko kabéh wong padha precaya.

## 3:50

Lan minangka wong sing mbenerna Taurat sing teka seurungé inyong, lan supayané inyong ngalalna (ngolihna) nggo ko kabéh sebagéan sekang sing wis déharamna (délarang) nggo ko kabéh. Lan inyong teka maring ko kabéh nggawa sewiji tanda (mukjijat) sekang Pengéranmu kabéh. Merga kuwé padha pasraha maring Gusti Allah lan manuta maring inyong.

## 3:51

Setemené Gusti Allah kuwé Pengéranku lan Pengéranmu kabéh, merga kuwé sembaha Penjenengané. Ya kiyé dalan sing jejeg.

## 3:52

Mangka rikala Isa ngrasakna ingkaré wong-wong mau (Bani Israil), kiyambeké ngucap, “Sapa sing arep dadi penulung nggo (ngedegna agamané) Gusti Allah?” Para Hawariyyun (kanca setiyané) njawab “Inyong kabéh sing dadi penulung (agamané) Gusti Allah. Inyong kabéh precaya maring Gusti Allah lan seksénana, lamon inyong kabéh kuwé wong-wong muslim.

## 3:53

Dhuh Pengéran kula, kula sedaya empun ngande dhateng napa kémawon ingkang Penjenengan turunaken lan kula sedaya empun ndhérék Utusan, mila niku mugi tetepana kula sedaya sesarengan kalih golongan tiyang ingkang sami nyukani peseksén.”

## 3:54

Lan dhéwéké (wong-wong kapir) padha gawé apus-apus, mangka Gusti Allah males apus-apus. Lan Gusti Allah sebagus-bagusé sing males apus-apus.

## 3:55

(Élinga), rikala Gusti Allah dhawuh, “Hé Isa! Ingsun mundhut sliramu lan ngangkat sliramu maring Ingsun sarta nyucékna sliramu sekang wong-wong sing kapir, lan ndadékna wong-wong sing padha mélu maring sliramu neng ndhuwuré wong-wong sing padha kapir butul dina Kiyamat. Banjur maring Ingsun sliramu bali, banjur Ingsun paring putusan ngenani apa sing sliramu persulayakna.”

## 3:56

Mangka anadéné wong-wong sing kapir, mangka arep Ingsun siksa dhéwéké kanthi siksa sing banget kerasé neng dunya lan neng akhérat, mangkané dhéwéké ora padha olih penulung.

## 3:57

Lan apadéné wong sing padha precaya tur nglakoni kebecikan, mangka Penjenengané kersa paring kenugrahan maring dhéwéké kanthi sempurna. Lan Gusti Allah ora karenan maring wong-wong sing padha aniaya (gawé kapitunan).

## 3:58

Mengkana sing Ingsun wacakna maring sliramu (Muhammad) sebagéan ayat-ayat lan pengéling-éling sing kebek hikmah.

## 3:59

Setemené peumpaman (déciptané) Isa mungguh Gusti Allah, kayadéné (déciptané) Adam. Penjenengané nyipta dhéwéké sekang lemah, banjur Penjenengané dhawuh maring dhéwéké, “Dadia!” Mangka nyata demadi sewenéh kuwé.

## 3:60

Bebener (al-haq) kuwé sekang Pengéranmu, merga kuwé aja nganti sliramu (Muhammad) kegolong wong-wong sing mamang.

## 3:61

Sapa sing mbantah sliramu ngenani prekara kiyé, seuwisé sliramu olih ilmu, dhawuha (Muhammad), ”Ayuh dhéwék kabéh padha ngundang anak-anak dhéwék kabéh lan anak-anakmu kabéh, bojo-bojo inyong kabéh lan bojo-bojoné ko kabéh, inyong dhéwék kabéh lan ko kabéh uga, banjur ayuh padha mubahalah [^121] supaya laknaté Gusti Allah détibakna maring wong-wong sing padha cidra (ngapusi).”

[^121]: Mubahalah yakuwé saben-saben golongan neng antarané wong-wong sing béda penemuné padha-padha nyuwun maring Gusti Allah kanthi temenan, moga-moga Gusti Allah nibakna laknat maring golongan sing ngapusi. Nabi aséng utusan Nasrani Najran bareng-bareng nglakoni mubahalah, ning dhéwéké ora wani, lan kiyé dadi bukti beneré Nabi Muhammad s.a.w.

## 3:62

Temen, kiyé minangka crita sing apik, ora nana Pengéran kejaba Gusti Allah, lan temen Gusti Allah Mahadigdaya Mahawicaksana.

## 3:63

Banjur umpama wong-wong mau padha mléngos, mangka (ngerténana) lamon Gusti Allah Maha Mriksani wong-wong sing padha gawé kerusakan.

## 3:64

Dhawuha (Muhammad), “Hé Ahli Kitab! Ayuh (dhéwék kabéh) padha nuju maring sewiji kalimah (wewaton) sing padha antarané ingsun kabéh lan ko kabéh, lamon dhéwék kabéh kiyé ora nyembah kejaba Gusti Allah, lan inyong kabéh ora nyekutokna Gusti Allah karo apa baé, lan inyong kabéh ora nyekuthokna Penjenengané karo sewiji-wiji, lan lamon dhéwék kabéh ora ndadékna siji lan sijiné sembahan-sembahan seliyané Gusti Allah.” Umpama wong-wong mau padha mléngos, mangka dhawuha (maring dhéwéké), “Seksénana, lamon inyong kabéh kuwé wong Muslim.”

## 3:65

Hé Ahli Kitab! Kenangapa ko kabéh padha dhebadan [^122] ngenani Ibrahim, mangkané Taurat lan Injil déturunaken seuwisé kiyambeké (Ibrahim). Apa ko padha ora ngerti?

[^122]: Wong Yahudi lan Nasrani karo-karoné padha nganggep Nabi Ibrahim a.s sekang golongané. Banjur Gusti Allah mbantah wong-wong kaé kanthi alesan lamon Nabi Ibrahim a.s. Kuwé teka seurungé dhéwéké kabéh.

## 3:66

Kaya kuwé anané ko kabéh! Ko padha dhebadan ngenani apa sing ko padha ngerténi, [^123] ning kenangapa ko padha dhebadan uga ngenani apa sing ko padha ora ngerti? [^124] Gusti Allah ngawuningani, mangkané ko padha ora ngerti.

[^123]: Yakuwé ngenani Nabi Musa as, Nabi Isa as, lan Nabi Muhammad s.a.w.

[^124]: Yakuwé masalah Nabi Ibrahim as.

## 3:67

Ibrahim kuwé udu wong Yahudi lan (uga) udu wong Nasrani, ning dhéwéké kuwé wong sing jejeg, [^125] Muslim, lan dhéwéké ora kegolong wong-wong sing musrik (nyekuthokna Gusti Allah).

[^125]: Jejeg yakuwé adoh sekang lakon nyekutokna Gusti Allah) lan adoh sekang sesasar.

## 3:68

Wong sing paling pérek karo Ibrahim yakuwé wong sing padha mélu karo dhéwéké lan Nabi kiyé (Muhammad), lan wong sing padha precaya. Gusti Allah kuwé pengayomé wong-wong sing padha precaya.

## 3:69

Segolongan Ahli Kitab kepéngin nyasarna ko. Mangkané (setemené), dhéwéké ora nyasarna seliyané awaké dhéwék, ning dhéwéké ora padha rumasa.

## 3:70

Hé Ahli Kitab! Kenangapa ko kabéh padha ngingkari ayat-ayat-É Gusti Allah, [^126] mangkané ko kabéh ngerténi (beneré)?

[^126]: Ayat-ayaté Gusti Allah sing déturunaken maring Nabi Muhammad s.a.w.

## 3:71

Hé Ahli Kitab! Kenangapa ko kabéh padha nyampur-bawur bebener (prekara sing bener) karo kebatilan [^127] (prekara sing ora bener) lan ko kabéh padha ngumpetna bebener  [^128] mangkané ko padha ngerti?

[^127]: Nutupi dhawuh-dhawuhé Gusti Allah sing wis ketulis neng Taurat lan Injil kanthi omongan sing dégawé-gawé neng wong (Ahli Kitab) dhéwék.

[^128]: Bener ngenani kenabiané Muhammad s.a.w. Sing wis ana neng Taurat lan Injil.

## 3:72

Lan segolongan Ahli Kitab ngucap (maring sepadhané), “Padha precayaa ko kabéh maring apa sing déturunaken maring wong-wong sing padha precaya neng kawitan awan, lan padha ingkara neng pungkasané, kon supayané wong-wong mau padha bali (maring kapir).

## 3:73

Lan ko kabéh aja padha precaya kejaba maring wong sing mélu maring agamamu.” [^129] Dhawuha (Muhammad), “Setemené pituduh kuwé mung pituduhé Gusti Allah (aja nganti ko padha precaya) lamon sewiji wong arep déparingi kaya apa sing déparingna maring ko kabéh, utawa lamon dhéwéké arep padha nyanggah ko kabéh neng ngersané Pengéranmu.” Dhawuha (Muhammad), “Setemené kanugrahan kuwé neng astané Gusti Allah, Penjenengané paringna maring sapa baé sing Penjenengané kersakna. Gusti Allah Mahajembar, Maha Ngawuningani.

[^129]: Maring wong-wong sing seagama karo sliramu (Yahudi utawa Nasrani) supayané dhéwéké ora sida mlebu Islam utawa maring wong-wong Islam sing mauné sekang agamamu kon goyang precayané lan bali maring kapir.

## 3:74

Penjenengané nemtokna welas-É maring sapa baé sing Penjenengané kersakna. Lan Gusti Allah kagungan kenugrahan sing gedhé.

## 3:75

Lan neng antarané Ahli Kitab ana sing angger ko mercayakna maring dhéwéké bandha sing akéh, mesthi dhéwéké padha mbalékna maring ko. Ning ana (uga) neng antarané wong-wong mau sing angger ko padha mercayakna maring dhéwéké sepérak, dhéwéké ora arep mbalékna maring ko, kejaba angger ko nagih dhéwéké terus. Sing kaya kuwé merga dhéwéké padha ngucap, “Ora nana dosa tumrap inyong kabéh kanggoné wong-wong wuta aksara.” Dhéwéké ngucap prekara sing goroh  maring Gusti Allah, mangkané dhéwéké padha ngaweruhi.

## 3:76

Setemené sapa baé sing netepi janji lan padha semarah (takwa), mangka setemené, Gusti Allah tresna maring wong-wong sing padha semarah.

## 3:77

Setemené wong-wong sing padha dol-tinuku janjiné Gusti Allah karo sumpah-sumpahé dhéwéké kambi rega sing murah, dhéwéké ora olih bagéan neng akhérat, Gusti Allah ora arep takon maring dhéwéké, ora arep nggatékna dhéwéké neng dina Kiyamat, lan ora arep mbresihna dhéwéké. Tumrap dhéwéké kabéh siksa sing banget perihé.

## 3:78

Lan temen, neng antarané wong-wong mau mesthi ana segolongan sing muter-walik ilaté maca Kitab, supayané ko padha ngira (sing dhéwéké waca) kuwé sebagéan sekang Kitab, mangkané kuwé udu sekang Kitab, lan dhéwéké ngucap, “Kuwé sekang Gusti Allah,” mangkané kuwé udu sekang Gusti Allah. Dhéwéké ngucap prekara sing goroh maring Gusti Allah, mangkané dhéwéké mau padha ngaweruhi.

## 3:79

Ora gadhang ingatasé wong sing wis déparingi Kitab déning Gusti Allah, sarta hikmah (ngélmu) lan kenabian, banjur dhéwéké ngucap maring menungsa, “Dadia ko kabéh (wong sing) nyembah inyong, udu sing nyembah Gusti Allah.” Ning (dhéwéké ngucap), “Dadia ko kabéh (wong sing) ngewula Gusti Allah, merga ko kabéh mulangna kitab lan merga ko kabéh padha nyinaoni (kitab kuwé)!”

## 3:80

lan ora (gadhang uga ingatasé dhéwéké) préntah ko kabéh ndadékna para malaékat lan para nabi dadi sesembahan. Apa iya (patut) dhéwéké préntah kabéh dadi kapir seuwisé ko padha dadi muslim?

## 3:81

Lan (élinga), rikala Gusti Allah mundhut janji sekang para nabi, “Arikala Ingsun paring kitab lan hikmah maring sliramu banjur teka maring sliramu sewiji Utusan sing mbenerna apa sing ana neng sliramu kabéh, mesthi sliramu kabéh bakal nyata-nyata precaya maring dhéwéké lan nulungi utusan kuwé. [^130] Gusti Allah dhawuh, “Apa sliramu kabéh padha serujuk lan nampa janji karo Ingsun ingatasé sing kaya kuwé?” Dhéwéké padha ngucap, “Kula sedaya serujuk.” Gusti Allah dhawuh, “Angger kaya kuwé padha dadia seksi sliramu (para nabi) lan Ingsun dadi seksi karo sliramu kabéh.”

[^130]: Nabi-nabi janji dhateng Gusti Allah angger teka siji Rasul sing asmané Muhammad dhéwéké arep precaya maring Muhammad lan nulungi. Perjanjian nabi-nabi kiyé kejiret uga neng umaté.

## 3:82

Mangka sapa baé sing padha mléngos sewisé kuwé, mangka dhéwéké kuwé wong sing pasék (nerak aturan agama).

## 3:83

Mangka kenangapa dhéwéké padha nggoléti agama sing séjén seliyané agamané Gusti Allah, mangkané apa sing ana neng langit lan neng bumi padha semarah maring Gusti Allah (becik) kanthi seneng utawa kepeksa, lan mung maring Gusti Allah dhéwéké padha débalékna.

## 3:84

Dhawuha (Muhammad), “Inyong kabéh precaya maring Gusti Allah lan maring apa baé sing déturunaken maring inyong kabéh lan apa baé sing déturunaken maring Ibrahim, Ismail, Ishak, Yakub lan anak-putuné, lan apa baé sing déparingna maring Musa, Isa, lan para nabi sekang Pengérané dhéwéké kabéh. Inyong kabéh ora mbéda-mbédakna sewiji wong neng antarané wong-wong mau lan mung maring Penjenengané inyong kabéh padha semarah.”

## 3:85

Lan sapa wongé sing nggolét agama seliyané Islam, dhéwéké ora bakal détampa, lan neng akhérat dhéwéké kegolong wong sing tuna.

## 3:86

Kepriwé Gusti Allah arep paring pituduh maring sewiji kaum sing kapir sewisé dhéwéké padha precaya, lan ngakoni lamon Utusan (Muhammad) kuwé nyata-nyata (utusan), lan bukti-bukti sing gamblang wis butul maring dhéwéké? Gusti Allah ora paring pituduh maring wong-wong sing padha aniaya (dolim).

## 3:87

Wong-wong mau, piwalesé yakuwé détibani laknaté Gusti Allah, para malaékat, lan menungsa kabéh,

## 3:88

dhéwéké padha langgeng neng njeroné, ora bakal dé-énthéngna siksané, lan dhéwéké ora déwéhi tangguhan,

## 3:89

kejaba wong-wong sing padha tobat sewisé kuwé, lan merdandan kebecikan, mangka temen, Gusti Allah Maha Ngampura, Mahawelas.

## 3:90

Temen, wong-wong sing kapir seuwisé padha precaya, banjur tambah-tambah kapiré, ora bakal détampa tobaté, lan dhéwéké kuwé wong-wong sing padha kesasar.

## 3:91

Temen, wong-wong sing kapir lan mati neng njero kapiré, ora bakal détampa (tebusan) sekang sewiji wong neng antarané dhéwéké senajan (rupané) emas kebek sebumi, umpamané dhéwéké arep nebus awaké dhéwék karo (emas kuwé). Dhéwéké kuwé wong-wong sing olih siksa sing perih lan ora olih penulung.

## 3:92

Ko kabéh ora bakal olih kebagusan, seurungé ko padha nyumbangna sebagéan bandha sing ko kabéh senengi. Lan apa baé sing ko sumbangna, ngenani prekara kuwé temen, Gusti Allah Maha Ngawuningani.

## 3:93

Kabéh panganan kuwé halal nggo Bani israil, kejaba panganan sing déharamna (délarang) neng Israil (Yakub) ingatasé awaké dhéwék seurungé Taurat déturunaken. [^131] Dhawuha (Muhammad), “Mangka gawakna Taurat banjur wacanen, angger ko kabéh kuwé wong-wong sing bener.”

[^131]: Sewisé Taurat déturunaken, ana sewetara panganan sing déharamna ingatasé dhéwéké kabéh minangka ukuman. Jeneng-jeneng panganan kuwé kesebut neng njeroné. Seterusé delengen surat An-Nisa’ ([^4]: 160 lan Al-An’am ([^6]: 146.

## 3:94

Mangka sapa wongé sing ngana-anakna goroh maring Gusti Allah [^132] sewisé kuwé, mangka dhéwéké kuwé wong-wong sing aniaya (dolim).

[^132]: Goroh maring Gusti Allah yakuwé ngomongna lamon seurungé Taurat déturunaken, Gusti Allah wis ngaramna sewetara panganan maring Bani Israil

## 3:95

Dhawuha (Muhammad), “Mula bener (apa baé sing dédhawuhna) Gusti Allah.” Mula tutna agamané Ibrahim sing jejeg, lan Ibrahim kuwé ora klebu wong sing nyekuthokna (musrik).

## 3:96

Setemené umah (pesembahan) sing dhisit dhéwék dégawé nggo menungsa, kuwé (Baitullah) sing ana neng Bakkah (Mekah) [^133] sing déberkahi lan nggo pituduh (ancer-ancer) nggo sekabéhané ngalam.

[^133]: Ahli Kitab ngomongna lamon umah sembahan sing dhisit dhéwék débangun neng Baitul Maqdis, mulané kuwé Gusti Allah nyewala (mbantah).

## 3:97

Neng kana ana tetenger sing genah (antarané) makom Ibrahim. [^134] Sapa wongé sing ngleboni (Baitullah) dhéwéké bakal aman. Lan (antarané) kewajibané menungsa maring Gusti Allah kuwé nindakna ngibadah haji maring Baitullah, kuwé kanggoné wong-wong sing kuwat [^135] nglakoni lelungan maring nganah. Sapa wongé sing ngingkari (kewajibané) haji, mangka padha ngertia lamon Gusti Allah Mahasugih (ora butuh maring sewiji-wiji) sekang sekabéhané ngalam.

[^134]: Delengen surat al-Baqoroh ([^2]: 125

[^135]: Wong sing sanggup nganakna sangu lan uba-rampéné lelungan tur sehat raga, lan dalané maring Tanah Suci aman tur keluwarga sing détinggal déjamin penguripané

## 3:98

Dhawuha (Muhammad), “Hé Ahli Kitab! Kenangapa ko padha ngingkari ayat-ayat-É Gusti Allah, mangkané Gusti Allah Maha Mriksani apa sing ko padha pergawé?”

## 3:99

Dhawuha (Muhammad), “Hé Ahli Kitab! Kenangapa ko padha ngalang-ngalangi wong-wong sing padha precaya sekang dalané Gusti Allah, ko padha karep (dalané Gusti Allah) bengkok, mangkané ko kabéh nyekséni?” [^136] Lan Gusti Allah ora supé maring apa baé sing ko kabéh pergawé.

[^136]: Nyekséni maksudé ngaweruhi lamon agama sing kepareng mungguh Gusti Allah kuwé agama Islam.

## 3:100

Hé wong-wong sing padha precaya! Angger ko padha ngetutna sebagéan wong sing déwéhi Kitab, mesthi dhéwéké padha arep mbalékna ko kabéh dadi wong kapir sewisé padha precaya.

## 3:101

Lan kepriwé ko kabéh (nganti) dadi kapir, mangkané ayat-ayat-É Gusti Allah déwacak-na maring ko, lan utusan-É (Muhammad) uga ana neng tengah-tengahé ko kabéh? Sapa wongé sing cekelan kenceng maring (agama-né) Gusti Allah, mangka temen wong kuwé déparingi pituduh maring dalan sing jejeg.

## 3:102

Hé wong-wong sing padha precaya! Padha semaraha ko kabéh maring Gusti Allah (kanthi) senyata-nyatané semarah maring Penjenengané lan aja nganti ko padha mati kejaba neng sejeroné pasrah (muslim).

## 3:103

Lan padha cekelana ko kabéh sing kenceng maring taliné (agama) Gusti Allah, lan aja nganti ko kabéh padha crah-bubrah, lan émuta nékmaté Gusti Allah sing déparingna maring ko, rikala ko kabéh gemiyén (jaman bodho/jahiliyah) padha satron-satronan, banjur Gusti Allah nyewijékna atimu kabéh, saéngga kanthi kanugrahané Gusti Allah ko padha dadi sedulur, mangkané (rikala kuwé) ko padha neng pinggiré jurang neraka, banjur Gusti Allah nyelametna ko sekang kana. Mengkana kuwé Gusti Allah nerangna ayat-ayat-É maring ko kabéh supayané ko kabéh olih pituduh.

## 3:104

Lan preyogané neng antarané ko kabéh ana segolongan wong sing ajek-ajek maring kebagusan, préntah (nglakoni) sing apik (ma’ruf) lan nyegah maring sing ala (mungkar) [^137] lan dhéwéké mau klebu wong-wong sing begya.

[^137]: Ma’ruf kuwé penggawéyan apa baé sing merekna kepérek maring Gusti Allah. Mungkar kuwé penggawéyan apa baé sing ngadohna awak sekang Gusti Allah.

## 3:105

Lan aja nganti ko kabéh dadi kaya wong-wong sing crah-bubrah lan padha pesulayan sewisé teka maring dhéwéké keterangan sing gamblang. Lan dhéwéké kabéh kuwé wong sing bakal olih siksa sing abot,

## 3:106

neng dina kuwé ana rai sing putih-mencorong lan ana uga rai sing ireng-buthek. Anadéné wong-wong sing rainé ireng-buthek (maring dhéwéké kabéh déucapna), “Kenangapa ko padha kapir sewisé precaya? Mulané kuwé rasakna siksa sing désebabna déning kapirmu kabéh.

## 3:107

Lan anadéné wong-wong sing rainé putih-mencorong, dhéwéké padha neng kewelasané Gusti Allah (suwarga); dhéwéké langgeng neng njeroné.

## 3:108

Kuwé ayat-ayat-É Gusti Allah sing Ingsun wacakna maring ko kabéh kanthi bener, lan Gusti Allah ora kagungan kersa ngapitunani (sapa baé) neng sekabéhané ngalam.

## 3:109

Lan kagungané Gusti Allah apa sing ana neng langit lan apa sing ana neng bumi, lan mung maring Gusti Allah kabéh prekara débalékna.

## 3:110

Ko kabéh (umat Islam) kuwé umat paling apik sing délairna nggo menungsa, (merga ko kabéh) préntah (temindak) sing ma’ruf lan nyegah maring sing mungkar, lan padha precaya maring Gusti Allah. Angger Ahli Kitab padha precaya, mesthiné kuwé lewih apik nggo dhéwéké. Neng antarané dhéwéké ana sing padha precaya, ning akéh-akéhé dhéwéké kuwé wong-wong pasék.

## 3:111

Dhéwéké kabéh ora bakal mbebayani ko, kejaba mung gangguan-gangguan cilik, lan angger dhéwéké padha merangi ko, mesthi dhéwéké mundur mbalik maring mburi (kalah), seterusé dhéwéké ora olih pitulungan.

## 3:112

Dhéwéké kabéh dékubengi kenisthan neng endi baé dhéwéké ana, kejaba angger dhéwéké padha (cekelan) maring taliné (agama) Gusti Allah lan tali (janji) karo menungsa. Dhéwéké padha olih bendu sekang Gusti Allah lan (tansah) dékubengi kesengsaran. Sing mengkana kuwé merga dhéwéké padha ngingkari ayat-ayat-É Gusti Allah lan maténi para nabi, tanpa hak (alesan sing bener). Sing mengkana kuwé merga dhéwéké padha duraka lan ngliwati wates.

## 3:113

Wong-wong mau ora (sekabéhé) padha. Neng antarané Ahli Kitab ana golongan sing tulus, [^138] dhéwéké padha maca ayat-ayat-É Gusti Allah neng wektu wengi lan dhéwéké (uga) padha manembah (sembayang).

[^138]: Segolongan Ahli Kitab sing wis ngrasuk agama Islam.

## 3:114

Dhéwéké padha precaya maring Gusti Allah lan dina wekasan, ngongkon (nglakoni) sing ma’ruf lan nyegah sing mungkar lan cepet-cepet (nglakoni) rupa-rupa kebagusan. Dhéwéké klebu wong-wong sing pantes (saléh).

## 3:115

Lan kebecikan apa baé sing dhéwéké padha lakokna, ora nana sing ngingkari. Lan Gusti Allah Maha Ngawuningani wong-wong sing padha semarah.

## 3:116

Setemené wong-wong kapir, becik bandha utawa anak-anaké, semendhing baé ora bisa nolak siksané Gusti Allah. Dhéwéké kabéh manggoni neraka (lan) dhéwéké langgeng neng njeroné.

## 3:117

Paumpaman (ingatasé) bandha sing dhéwéké (wong-wong kapir) sumbangna senjeroné penguripan neng dunya kiyé, kayadéné angin sing nggawa hawa adhem banget, sing ngenani tanduran (duwéké) sewijiné kaum sing gawé cilaka maring awaké dhéwék, terus angin kuwé ngrusak. Gusti Allah ora nyilakani wong-wong kuwé, ning dhéwéké sing padha gawé cilaka maring awaké dhéwék.

## 3:118

Hé wong-wong sing padha precaya! Ko aja padha ndadékna wong-wong sing neng njabané kalanganmu (seagama) dadi batir pinercayamu, (merga) dhéwéké ora mandheg-mandheg olihé nyengsarakna ko kabéh. Dhéwéké ngarep-arep rusaké ko kabéh. Temen, wis nyata sengité sekang cangkemé dhéwéké, lan apa sing keumpet neng atiné dhéwéké lewih jahat. Temen, wis Ingsun terangna maring ko kabéh ayat-ayat-É (Ingsun) angger ko padha ngerti.

## 3:119

Kaya kiyé (anané) ko kabéh! Ko padha nyenengi dhéwéké, mangkané dhéwéké padha ora seneng maring ko kabéh, lan ko padha precaya maring sekabéhané kitab. Menawa dhéwéké padha ketemu ko kabéh, dhéwéké ngomong, “Inyong kabéh padha precaya,” lan angger dhéwéké padha dhéwékan, dhéwéké padha nyakoti pucuk jenthik merga jéngkél lan gething maring ko kabéh. Ucapana, “Matia ko padha merga jéngkélmu kuwé!” Temen, Gusti Allah Maha Ngawuningani sekabéhan isiné ati.

## 3:120

Angger ko kabéh olih kebecikan (mesthi) dhéwéké padha susah atiné, ning angger ko kabéh ketiban marabaya, dhéwéké padha seneng merga marabaya kuwé. Angger ko padha sabar lan padha semarah, rekadayané dhéwéké ora bakal nyusahna ko semendhing-mendhinga. Temen, Gusti Allah Maha Ngrungkupi apa baé sing dhéwéké padha pergawé.

## 3:121

Lan (élinga) rikala sliramu (Muhammad) mangkat ésuk-ésuk ninggalna keluwargamu nggo ngatur wong-wong sing padha precaya neng pos-pos peperangan. [^139] Gusti Allah Maha Midhanget, Maha Ngawuningani,

[^139]: Kedadéan kiyé kelakon rikala Perang Uhud sing miturut ahli sejarah kelakon neng taun kaping-3 H.

## 3:122

rikala rong golongan sekang péhaké sliramu [^140] kepéngin (mundur) merga wedi, mangkané Gusti Allah kuwé penulungé dhéwéké kabéh. Merga kuwé, preyoga mung maring Gusti Allah wong mukmin padha pasrah.

[^140]: Yakuwé Bani Salamah sekang trah Khazraj lan Bani Haritsah sekang trah Aus, loroné sekang barisan kaum muslimin.

## 3:123

Lan temen, Gusti Allah wis paring tulung maring ko kabéh neng Perang Badar, mangkané ko kabéh lagi ora pideksa. [^141]  Mula kuwé padha sumaraha maring Gusti Allah supayané ko kabéh padha kesuwun maring Penjenengané.

[^141]: Kahanané wong Muslim ora pideksa (ora daya) merga cacahé semendhing lan bekakas perangé kurang.

## 3:124

(Élinga) rikala sliramu (Muhammmad) ngucap maring wong-wong sing padha precaya, “Apa ora cukup mungguh ko kabéh, déné Gusti Allah ngrewangi ko kabéh kanthi telung éwu malaékat sing déturunaken (sekang langit)?”

## 3:125

“Ya” (cukup). Angger ko padha sabar lan padha semarah, rikala dhéwéké padha teka nyerang ko kabéh kanthi dadakan, mesthi Gusti Allah paring pitulung maring ko kabéh karo lprecayag éwu malaékat sing nganggo tenger.

## 3:126

Lan Gusti Allah ora ndadékna (peparing wadya pitulung kuwé) aming dadi werta bebungah (kemenangané) ko kabéh, lan supayané atimu tenterem merga kuwé. Lan ora ana kemenangan kuwé, kejaba sekang Gusti Allah Sing Mahadigdaya, Mahawicaksana.

## 3:127

(Gusti Allah nulungi ko kabéh neng Perang Badar lan paring pengayoman) yakuwé nggo nyirnakna segolongan wong kapir [^142] utawa nggo ndadékna wong-wong mau ina, nganti dhéwéké padha bali kanthi ora olih apa-apa.

[^142]: Yakuwé kanthi matiné wong pitung puluh pemimpin wong-wong kapir lan ketawané pitung puluh wong kapir liyané.

## 3:128

Kuwé udu dadi urusan sliramu (Muhammad) [^143] apa Gusti Allah nampa tobaté wong-wong mau, utawa nyiksa dhéwéké kabéh, merga setemené dhéwéké wong-wong aniaya (dolim).

[^143]: Miturut riwayat Bukhari ngenani temuruné ayat kiyé, merga Nabi Muhammad s.a.w nyuwun maring Gusti Allah nyelametna sebagéan penggedhé kaum musrikin lan nyirnakna sebagéan sing liya.

## 3:129

Lan kagungané Gusti Allah apa baé sing ana neng langit lan apa baé sing ana neng bumi. Penjenengané paring ampura maring sapa sing dékersakna, lan paring siksa maring sapa sing dékersakna. Lan Gusti Allah Maha Ngampura, Mahawelas.

## 3:130

Hé wong-wong sing padha precaya! Aja nganti ko kabéh aja mangan riba sing tikel-matikel [^144] lan padha semaraha maring Gusti Allah supayané ko kabéh padha begya.

[^144]: Sing démaksud riba neng kéné yakuwé riba nasi’ah. Miturut akéh-akéhé ulama, nek riba nasi’ah kuwé selawasé haram, ora ketang ora tikel-matikel.

## 3:131

Lan reksanen awakmu sekang geni neraka sing desedhiakna nggo wong-wong mbangkang (kapir).

## 3:132

Lan padha manuta maring Gusti Allah lan Utusané (Muhammad), supayané ko kabéh déparingi kewelasan.

## 3:133

Lan padha gagiyan ko kabéh nggolét pengampura sekang Pengéranmu lan olih suwarga sing ambané selangit lan bumi sing desedhiakna nggo wong-wong sing padha semarah.

## 3:134

(Ya kuwé) wong sing padha infaq (nyum-bangna sebagéan bandha), rikala wektu ombér utawa neng wektu mépéd, lan wong-wong sing nahan jéngkélé lan ngampura (keluputané) wong liya. Lan Gusti Allah dhemen maring wong sing gawé kebagusan,

## 3:135

lan (uga) wong-wong sing angger nglakoni penggawéyan ala utawa aniaya maring awaké dhéwék, [^145] (gagiyan) éling maring Gusti Allah, banjur nyuwun ngampura ingatasé dosa-dosané, lan sapa (maning) sing bisa ngampurani dosa-dosa seliyané Gusti Allah? Lan dhéwéké padha ora nerusna penggawéyan dosa mau, mangka dhéwéké padha ngaweruhi.

[^145]: Sing déarani penggawéyan ala (Fahisyah) yakuwé dosa gedhé sing akibaté ora mung nggo awaké dhéwék ning uga wong liya, kayadéné jina, riba, aniaya (gawé kapitunan) maring awaké dhéwék yakuwé nglakoni dosa, sing akibaté nggo awaké dhéwék, gedhé utawa cilik.

## 3:136

Piwales nggo dhéwéké kabéh kuwé pengampura sekang Pengérané lan suwarga-suwarga sing mili kali-kali neng ngisoré, dhéwéké langgeng neng njeroné. Lan (kuwé) sebagus-bagusé kanugrahan nggo wong-wong sing padha temindak.

## 3:137

Temen, wis keliwat seurungé ko kabéh sunah-sunah (pepesthen Gusti Allah), [^146] merga kuwé padha mlakua ko maring (sekabéh paran) bumi lan gatékna kepriwé pungkasané wong-wong sing padha nyulayani (para utusan).

[^146]: Sing démaksud sunahé Gusti Allah neng kéné yakuwé ukuman-ukumané Gusti Allah sing rupané marabaya, musibah sing tiba maring wong-wong sing nggorohna para utusan.

## 3:138

Yakiyé (Al-Qur’an) sewijiné keterangan sing genah nggo sekabéhé menungsa, lan dadi pituduh karo piwulang nggo wong-wong sing padha semarah (takwa).

## 3:139

Lan aja nganti ko kabéh (ngrasa) ora pideksa lan aja (uga) susah atiné, merga ko kabéh paling dhuwur (drajaté), angger ko wong-wong sing padha precaya.

## 3:140

Angger ko kabéh (neng Perang Uhud) olih tatu, mangka dhéwéké kabéh uga (neng Perang Badar) olih tatu sing padha. Lan jaman (menang lan kalah) kuwé, Ingsun gilir-walik neng antarané menungsa (supayané dhéwéké kabéh olih piwulang), lan supayané Gusti Allah mbédakna wong-wong sing precaya (karo wong-wong mbangkang) lan supayané sebagéané ko kabéh dédadékna (mati dadi) syuhada. Lan Gusti Allah ora karenan maring wong-wong sing aniaya (dolim),

## 3:141

lan supayané Gusti Allah mbrésihi wong-wong sing padha precaya (sekang dosa-dosané) lan nyirnakna wong-wong mbangkang (kapir).

## 3:142

Apa ko kabéh ngira lamon ko padha arep mlebu suwarga, mangkané urung kebukti mungguhé Gusti Allah wong-wong sing padha lelabuh (jihad) [^147] neng antarané ko kabéh, lan urung kebukti wong-wong sing sabar.

[^147]: Jihad bisa détegesi: a). Perang nggo ngedegna Islam lan ngayomi wong Islam; b). Merangi hawa nepsu; c). Ngewéhna bandha nggo kebagusan Islam lan umat Islam; d). Ngilangna penggawéyan jahat lan ngadegna kebecikan.

## 3:143

Lan ko kabéh nyata-nyata ngarep-arep mati (syahid) seurungé ko padha ngadhepi; mangka (siki) ko kabéh temen, wis ngaweruhi lan wis nyekséni.

## 3:144

Lan Muhammad mung sewijiné Utusan; seurungé wis keliwat pirang-pirang utusan. [^148] Apa angger slirané séda utawa déperjaya, ko padha balik maring asal (murtad)? Sapa wongé balik maring asal, mangka dhéwéké arep ora gawé kapitunan maring Gusti Allah semendhing-mendhinga. Gusti Allah arep paring piwales maring wong sing padha kesuwun.

[^148]: Nabi Muhammad s.a.w, kuwé sewijiné menungsa sing deangkat déning Gusti Allah dadi Utusan.Utusan-utusan seurungé wis padha séda sebab dépaténi, ana uga sing séda biasa. Merga kuwé Nabi Muhammad s.a.w uga bakal séda kayadéné Utusan-utusan sing wis keliwat. Rikala kedadéan Perang Uhud kesebar crita lamon Nabi Muhammad s.a.w séda dépaténi. Crita kiyé ngacokna kaum muslimin dadi ana sing duwé maksud njaluk pengayoman maring Abu Sufyan (pemimpiné kaum Quraisy). Neng wektu kuwé wong munapék (uga) ngomong lamon bener Muhammad kuwé sewijiné nabi mesthiné dhéwéké ora bakal séda dépaténi. Mangka Gusti Allah nurunaken ayat kiyé nggo nentremna atiné kaum muslimin lan mbantah omongané wong munapék kuwé (Sahih Bukhari bab Jihad). Abu Bakar r.a nerangna ayat kiyé – nggo ngilangna bombing neng kalangané para sahabat rikala sédané Nabi Muhammad s.a.w, utamané nggo ngleremna Umar Ibnu Katab r.a lan para kanca sing ora precaya maring sédané Nabi Muhammad kuwé. (Sahih Bukhari bab Takwané para sahabat).

## 3:145

Lan saben-saben sing duwé nyawa ora bakal mati kajaba kanthi idiné Gusti Allah, minangka pepesthén sing wis détemtokna wektuné. Sapa wongé ngarepakna ganjaran dunya, mesthi Ingsun paringna maring dhéwéké ganjaran (dunya) kuwé, lan sapa wongé ngarepna ganjaran akhérat, Ingsun paringna (uga) maring dhéwéké ganjaran (akhérat) kuwé, lan Ingsun arep paring piwales maring wong-wong sing padha kesuwun.

## 3:146

Lan sepira akéhé nabi sing padha perang déapingi akéh pisan sekang pendhérék(é) sing padha semarah. Dhéwéké kabéh ora (dadi) nglokro merga marabaya sing nibani neng dalan-É Gusti Allah, ora kelangan daya lan ora (uga) teluk (maring mungsuh). Lan Gusti Allah nresnani wong-wong sing padha sabar.

## 3:147

Lan ora liya pengucapé dhéwéké kabéh kejaba penyuwun, “Dhuh Pengéran kula, mugi ngampura dosa-dosa kula lan lampah-lampah kula ingkang kelewihen (selebeté) urusan kula sami [^149] lan mugi tetepaken tekad kula, lan mugi paring pitulung dhateng kula sedaya ingatasé tiyang-tiyang kapir.”

[^149]: Ngliwati wewates hukum sing wis détetepna déning Gusti Allah SWT.

## 3:148

Mangka Gusti Allah maringi dhéwéké kabéh ganjaran neng dunya [^150] lan ganjaran sing apik neng akhérat, Lan Gusti Allah dhemen (maring) wong-wong sing gawé kebagusan.

[^150]: Ganjaran dunya bisa rupa kemenangan-kemenangan, olih bandha rampasan, pengalem, lan liya-liyané.

## 3:149

Hé wong-wong sing padha precaya! Angger ko padha manut (maring) wong-wong sing mbangkang (kapir), mesthi dhéwéké kabéh arep mbalékna ko maring asalmu kabéh (murtad), mangka ko kabéh bakal bali dadi wong sing kapitunan.

## 3:150

Ning mung Gusti Allah pengayomu, lan Penjenengané kuwé penulung sing paling apik.

## 3:151

Bakal Ingsun lebokna rasa wedi maring njero atiné wong-wong kapir, merga dhéwéké padha nyekuthokna Gusti Allah karo sewiji-wiji sing Gusti Allah ora nurunaken keterangan ngenani prekara kuwé. Lan panggonan baliné dhéwéké yakuwé neraka. Lan (kuwé) seala-alané panggonan (nggo) wong-wong aniaya.

## 3:152

Lan temen Gusti Allah wis netepi janji-Né maring ko kabéh, rikala ko padha maténi wong-wong mau kanthi idin-Né nganti (butul) wektuné ko padha apes lan pesulayan ngenani urusan kuwé [^151] lan padha ngapéngna préntahé Utusan (Muhammad) sewisé Gusti Allah paring weruh maring ko kabéh apa sing ko padha senengi. [^152] Neng antarané ko kabéh ana wong sing ngarepna dunya lan neng antarané ko kabéh ana (uga) wong sing ngarepna akhérat. Banjur Gusti Allah mléngosna ko kabéh sekang dhéwéké [^153] nggo nguji ko, ning Penjenengané nyata-nyata wis ngampurani ko kabéh. Lan Gusti Allah kagungan kanugrahan (sing déparingna) maring wong-wong padha precaya (mukmin).

[^151]: Yakuwé nglakoni préntahé Nabi Muhammad s.a.w,supayané regu juru panah tetep neng panggonan sing wis détudhuhna neng kahanan sing kaya apa baé.

[^152]: Yakuwé menang perang lan bandha rampasan.

[^153]: Kaum muslimin ora téyéng ngalahna dhéwéké kabéh.

## 3:153

(Élinga) rikala ko padha mlayu lan ora nylinguk maring sapa baé, lan Utusan (Muhammad) sing ana neng antarané (batir-batir)mu liyané nimbali ko kabéh (golongan sing mlayu), merga kuwé Gusti Allah nibakna maring ko kesusahan-pari-kesusahan, [^154] supayané ko kabéh ora susah neng ati (maning) ingatasé apa sing mlését sekang ko lan ingatasé apa sing tiba maring ko kabéh. Lan Gusti Allah Mahanastiti ingatasé apa sing ko pergawé.

[^154]: Susahé kaum muslimin désebabna dhéwéké kabéh ora manut préntahé Kanjeng Nabi sing dadi kalah sekang wong-wong kapir.

## 3:154

Banjur sewisé ko kabéh ketiban susah, Penjenengané nurunaken rasa aman maring ko kabéh (rupa) rasa arip sing nglingkupi sebagéan sekang ko kabéh, [^155] éwadéné sebagéan sing liyané, [^156] wis dégawé kewatir déning awaké dhéwék kabéh; wong-wong kuwé padha nyana ora bener maring Gusti Allah kayadéné penyanané (wong) jahiliyyah. [^157] Dhéwéké padha ngucap, “Apa ana sewiji-wiji sing bisa inyong kabéh lakoni neng sejeroné urusan kiyé?” Dhawuhna (Muhammad), “Setemené sekabéhé urusan kuwé ana neng astané Gusti Allah.” Dhéwéké padha ngumpetna neng jero atiné apa sing ora dhéwéké terangna maring ko kabéh. Dhéwéké padha ngucap, “Sekirané ana sewiji sing bisa inyong padha lakoni neng sejeroné urusan kiyé, mesthi inyong kabéh ora bakal dépaténi (dékalahna) neng kéné.” Dhawuhna (Muhammad), “Senajan ko kabéh ana neng umahmu, mesthi wong-wong sing wis détetepna mati dépaténi bakal metu (uga) maring panggonané dhéwéké kabéh dépaténi.” Gusti Allah (temindak kaya kuwé) nggo nguji apa sing ana neng njero dhadhamu lan nggo mbrésihna apa sing ana neng njero atimu. Lan Gusti Allah Maha Ngawuningani isiné ati.

[^155]: Wong-wong Islam sing teguh keyakinané.

[^156]: Wong-wong Islam sing ésih mamang.

[^157]: Penyana angger pancén Muhammad s.a.w kuwé nyata-nyata Nabi lan Utusané Gusti Allah, mesthi Penjenengané ora bakal dékalahna neng peperangan.

## 3:155

Setemené wong sing padha mléngos neng antarané ko kabéh rikala kedadéan ketemuné (perang) antarané rong wadyabala kuwé, [^158] setemené dhéwéké kabéh déplésétna déning sétan, désebabna sebagéan kesalahan (dosa) sing wis dhéwéké kabéh pergawé (neng wektu kepungkur), ning Gusti Allah nyata-nyata wis paring ngampura (maring) dhéwéké kabéh. Temen, Gusti Allah Maha Ngampura, Mahaasih.

[^158]: Rong wadyabala kuwé, wadyabala kaum Muslimin lan wadyabala kaum musrikin neng Perang Uhud.

## 3:156

Hé wong-wong sing padha precaya! Aja nganti ko kabéh kaya wong mbangkang (kapir) sing ngucap maring sedulur-seduluré angger dhéwéké padha nganakna lelungan neng bumi utawa perang, “Sekirané dhéwéké padha tetep karo inyong kabéh, mesthi dhéwéké padha ora mati lan ora dépaténi.” (Kanthi ucapan) sing kaya kuwé mau, merga Gusti Allah arep nekakna rasa ngajog neng atiné dhéwéké kabéh. Gusti Allah nguripna lan maténi, lan Gusti Allah Maha Mriksani apa sing ko pergawé.

## 3:157

Lan temen, sekirané ko kabéh tiwas neng dalané Gusti Allah utawa mati, [^159] temen, mesthi ampurané Gusti Allah lan kewelasan-É lewih apik (nggo ko kabéh) tenimbang apa (bandha rampasan) sing dhéwéké padha kumpulna.

[^159]: Mati neng dalané Gusti Allah ning udu merga perang.

## 3:158

Lan temen, sekirané ko padha mati utawa tiwas, mesthi maring Gusti Allah ko kabéh dékumpulna.

## 3:159

Mangka merga kewelasan-É Gusti Allah sliramu (Muhammad) temindak alus maring dhéwéké kabéh. Sekirané sliramu temindak keras lan (nganggo) ati kasar mesthi dhéwéké padha ngadohi sekang kiwé-tengené sliramu. Merga kuwé ampuranen dhéwéké lan nyuwuna ngampura nggo dhéwéké kabéh, lan rembugana karo dhéwéké neng urusan kuwé. [^160] Banjur, angger ko kabéh wis serujuk mangka padha semaraha maring Gusti Allah. Temen, Gusti Allah nresnani wong sing padha pasrah (tawakal).

[^160]: Urusan perang lan masalah-masalah dunya liyané kaya urusan politik, ekonomi, kemasrakatan lan liya-liyané.

## 3:160

Angger Gusti Allah nulungi ko kabéh, mangka ora nana sing bisa ngalahna ko, ning angger Gusti Allah ngejorna ko kabéh (ora awéh pitulungan) mangka sapa sing bisa nulungi ko sewisé kuwé? Merga kuwé, preyoga mung maring Gusti Allah wong-wong mukmin padha pasrah.

## 3:161

Lan ora bakal sewiji nabi nyidrani (neng urusan bandha rampasan perang). Sapa wongé nyidrani, mesthi neng dina kiyamat dhéwéké bakal teka nggawa apa sing décidrakna déning dhéwéké kuwé. Banjur saben-saben wong bakal déparingi piwales sing sempurna, cocog karo apa sing délakoni, lan dhéwéké ora déaniaya (dégawé tuna).

## 3:162

Mangka apa ana wong sing mélu (maring) karenané Gusti Allah padha karo wong sing bali nggawa bendu sekang Gusti Allah lan panggonané neng neraka Jahanam? kuwé seala-alané panggonan bali.

## 3:163

(Drajaté) wong-wong mau tingkat-tingkatan neng sisihé Gusti Allah, lan Gusti Allah Maha Mriksani apa sing dhéwéké pergawé.

## 3:164

Temen, Gusti Allah wis paring ganjaran gedhé maring wong-wong sing precaya rikala (Gusti Allah) ngutus sewijiné Utusan (Muhammad) neng tengah-tengahe dhéwéké sekang kalangane wong-wong mau, sing macakna maring dhéwéké ayat-ayat-É, nyucékna (jiwané) dhéwéké lan mulangna maring dhéwéké kitab (Al-Qur’an) lan Hikmah (sunnah), senajan seurungé, dhéwéké nyata-nyata padha ana neng sejeroné sesasar sing nyata.

## 3:165

Lan kenangapa ko padha (gumun) rikala ketiban marabaya (kalah neng Perang Uhud), mangkané ko kabéh wis nibakna marabaya tikel pindho (maring musuhmu rikala Perang Badar) ko padha ngucap, “Sekang endi tekané (kalah) kiyé?” Ucapna, “Kuwé sekang (salahé) awakmu dhéwék”. Temen, Gusti Allah Mahakewasa ingatasé samubarang kabéh.

## 3:166

Lan apa sing ngenani ko kabéh rikala kedadéan ketemuné (perang) antarané rong wadyabala kuwé kanthi idiné Gusti Allah lan supayané Gusti Allah nguji sapa wongé (sing nyata-nyata) precaya.

## 3:167

Lan nggo nguji wong-wong sing omongé lamis (munapék), maring dhéwéké kabéh déucapna, “Ayuh padha perang neng dalané Gusti Allah utawa jaganen (awakmu)”. Dhéwéké padha ngucap, “Sekirané inyong kabéh ngerti (carané) perang, mesthi inyong kabéh mélu sliramu.” [^161] Dhéwéké kabéh neng dina kuwé lewih pérek maring kapir tenimbang maring precaya. Dhéwéké kabéh ngomongna karo cangkemé apa sing ora padha karo isi atiné. Lan Gusti Allah lewih priksa apa sing dhéwéké kabéh umpetna.

[^161]: Omongan kiyé détujokna maring Nabi lan kanca-kancané nggo pengenyékan, merga dhéwéké kabéh nganggep lamon Nabi ora ngerti strategi perang, sebab Nabi nglakoni perang rikala cacahé kaum Muslimin semendhing. Omongan kiyé kena dégunakna nggo nampik pengenyékan sing détujokna maring wong munapék dhéwék.

## 3:168

(Dhéwéké kabéh kuwé) wong-wong sing ngomong maring sedulur-seduluré lan dhéwéké padha ora mélu lunga perang,”Sekirané dhéwéké padha mélu inyong kabéh, mesthi dhéwéké padha ora kenang pati.” Omongna, “Cegahen pati kuwé sekang awakmu, angger ko wong sing padha bener.

## 3:169

Lan aja pisan-pisan ko padha nyana lamon wong-wong sing tiwas neng dalané Gusti Allah kuwé mati. Setemené dhéwéké kuwé urip neng sisihé Pengérané (tur) déparingi rejeki, [^162]

[^162]: Urip neng sejeroné ngalam liya sing udu ngalamé dhéwék kiyé. dhéwéké kabéh olih werna-werna kenékmatan neng sisihé Gusti Allah. Lan mung Gusti Allah sing ngerténi kaya apa kahanané urip neng ngalam kuwé.

## 3:170

dhéwéké padha seneng-seneng karo kanugrahan sing déparingna déning Gusti Allah maring dhéwéké kabéh, lan atiné bungah maring wong sing ésih keri ning mburi sing urung nyusul dhéwéké, [^163] senyatané ora nana rasa wedi mungguh dhéwéké lan dhéwéké kabéh ora susah neng ati.

[^163]: Batir-batiré sing ésih urip lan tetep jihad neng dalané Gusti Allah.

## 3:171

Dhéwéké padha bungah atiné kanthi nékmat lan kanugrahan sekang Gusti Allah. Lan temen, Gusti Allah ora nyia-nyiakna ganjarané wong sing padha precaya,

## 3:172

(yakuwé) wong-wong sing manut (maring préntahé) Gusti Allah lan Utusan sewisé dhéwéké kabéh kenang tatu (neng Perang Uhud). Wong-wong sing padha nglakoni kebagusan lan semarah neng antarané dhéwéké kabéh olih ganjaran sing gedhé.

## 3:173

(Yakuwé) wong-wong (sing manut maring Gusti Allah lan Utusané) sing rikala ana wong padha ngélingna maring dhéwéké, ”Wong-wong (kaum Quraisy) wis ngumpulna wadyabala nggo nyerang ko kabéh, mulané padha wedia maring dhéwéké,” nyatané (omongan) kuwé nambah (kuwat) precayaé dhéwéké kabéh lan dhéwéké kabéh njawab, “Wis cukup Gusti Allah (dadi penulung) nggo inyong kabéh lan Penjenengané (Gusti Allah) seapik-apiké pengayom.”

## 3:174

Mangka dhéwéké kabéh bali kanthi nékmat lan peparing (sing gedhé) sekang Gusti Allah, dhéwéké kabéh ora kenang sewijiné marabaya lan dhéwéké padha ngetutna karenané Gusti Allah. Gusti Allah kagungan kenugrahan sing gedhé.

## 3:175

Setemené dhéwéké kabéh mung sétan sing medén-medéni (ko kabéh) karo batir-batir setiyané, merga kuwé aja nganti ko padha wedi maring dhéwéké kabéh, ning wedia maring Ingsun, angger ko wong-wong padha precaya.

## 3:176

Lan aja nganti sliramu (Muhammad) dégawé kewatir déning wong-wong sing gampang bali dadi kapir; [^164] setemené dhéwéké semendhing baé ora mitunani Gusti Allah. Gusti Allah ora bakal maringi bagéan (ganjaran) maring dhéwéké neng akhérat, lan dhéwéké kabéh bakal olih siksa sing gedhé.

[^164]: Wong-wong kapir Mekah utawa wong-wong munapék sing tetep ngalangi agama Islam.

## 3:177

Setemené wong-wong sing padha tuku kapir nganggo precaya, semendhing baé ora mitunani Gusti Allah; lan dhéwéké bakal padha olih siksa sing perih.

## 3:178

Lan aja pisan-pisan wong-wong kapir kuwé padha ngira lamon tundhan wektu sing Ingsun paringna maring dhéwéké [^165] lewih apik tumrap dhéwéké. Setemené tundhan wektu sing Ingsun paringna maring dhéwéké kabéh mung supayané dosané dhéwéké sengsaya tambah; lan dhéwéké kabéh bakal olih siksa sing gawé ina.

[^165]: Karo ndawakna umuré dhéwéké kabéh ngejorna dhéwéké nggawé dosa sesenengé atiné.

## 3:179

Gusti Allah arep ora ngejorna wong-wong sing precaya kayadéné sejeroné kahananmu siki kiyé, [^166] saéngga Penjenengané mbédakna sing ala sekang sing apik. Gusti Allah ora arep ngatonaken maring ko kabéh prekara-prekara sing gaib, ning Gusti Allah milih sapa sing Penjenengané kersakna neng antarané para utusan-É. [^167] Merga kuwé padha precayaa maring Gusti Allah lan utusan-utusan-É. Angger ko padha precaya lan semarah, mangka ko kabéh bakal olih ganjaran sing gedhé.

[^166]: Kahanan kaum muslimin campur dadi siji karo kaum munapék.

[^167]: Neng antarané Rosul-Rasul, Nabi Muhammad s.a.w depilih ning Gusti Allah karo ngawéhna kelewihan maring slirané wujud pengertén nggo ngerténi isi atiné menungsa, nganthi slirané téyéng nentukna sapa wongé ning antarané dhéwéké kabéh sing bener-bener nduwéni precaya lan sapa wongé ning antarané dhéwéké sing munapék apa kapir.

## 3:180

Lan aja pisan-pisan wong sing padha medhit kanthi apa sing déparingna (déning) Gusti Allah maring dhéwéké sekang kanugrahan-É, ngira lamona (medhit) kuwé apik kanggo dhéwéké, mangkané (medhit) kuwé ala kanggo dhéwéké. Apa (bandha) sing dhéwéké medhitna kuwé bakal dékalungna maring (guluné) neng dina Kiyamat. Mung kagungané Gusti Allah warisan (apa sing ana) neng langit lan ning bumi. Gusti Allah Mahanastiti (ingatasé) apa sing ko kabéh pergawé.

## 3:181

Temen, Gusti Allah wis midhanget ucapané wong-wong (Yahudi) sing ngomongna, “Setemené Gusti Allah kuwé mlarat lan inyong kabéh sugih.” Ingsun bakal nyathet omongané dhéwéké lan polahé dhéwéké kabéh maténi para nabi tanpa hak (alesan sing bener), lan Ingsun bakal ngendika (maring dhéwéké), “Rasakna déning ko kabéh siksa sing manggang!”

## 3:182

Kaya kuwé mau déjalari déning polahé tanganmu dhéwék, lan setemené Gusti Allah ora gawé kapitunan (aniaya) maring para kewula-Né.

## 3:183

(Yakuwé) wong-wong (Yahudi) sing padha ngucapna, “Setemené Gusti Allah wis préntah maring inyong kabéh, supaya inyong padha ora precaya ingatasé sewijiné utusan, seurungé dhéwéké nekakna nggo inyong kabéh korban sing dépangan geni.” Dhawuhna (Muhammad), “Temen, pira-pira rasul seurungé inyong wis teka maring ko kabéh, (kanthi) nggawa bukti-bukti sing nyata lan nggawa apa sing ko padha ucapna, ning kenangapa ko kabéh maténi dhéwéké kabéh angger ko wong-wong sing bener.”

## 3:184

Mangka angger dhéwéké padha ngapusi sliramu (Muhammad), mangka (kawruhana) utusan-utusan seurungé sliramu uga wis deapusi (uga), dhéwéké (para utusan) nggawa mukjijat sing nyata, Zubur [^168] lan Kitab sing awéh penerangan sing sempurna [^169] .

[^168]: Zubur yakuwé lembaran-lembaran sing isi wahyu sing déparingna maring nabi–nabi seurungé Nabi Muhammad s.a.w sing isiné amot hikmah-hikmah.

[^169]: Kitab-kitab sing déturunaken maring nabi-nabi sing isiné hukum syariat kayadéné Taurot, Injil lan Zabur.

## 3:185

Saben-saben sing duwé nyawa bakal ngrasakna mati. Lan mung neng dina Kiyamat déparingna kanthi sempurna piwalesmu. Sapa wongé dédohna sekang neraka lan délebokna maring njero suwarga, temen, dhéwéké olih kemenangan. Penguripan dunya mung kesenengan sing nyasarna.

## 3:186

Ko kabéh mesthi bakal déuji kanthi bandhamu lan awakmu. Lan mesthi ko kabéh bakal krungu akéh prekara sing banget nglarani ati sekang wong-wong sing déparingi Kitab seurungé ko lan sekang wong-wong musrik (nyekuthokna Gusti Allah). Angger ko padha sabar lan semarah (takwa), mangka setemené sing kaya kuwé mau klebu prekara sing (patut) déutamakna.

## 3:187

Lan (élinga), rikala Gusti Allah mundhut janji sekang wong-wong sing wis déparingi Kitab (yakuwé), “Preyoha ko kabéh temen-temen nerangna (isi kitab kuwé) maring menungsa, lan aja nganti ko padha ngumpetna,” [^170] banjur dhéwéké kabéh mbalangna (janji kuwé) maring mburi pundhaké lan adol kanthi rega murah. Mangka kuwé seala-alané dol-tinuku sing dhéwéké padha lakoni.

[^170]: Neng antarané keterangan sing déumpetna mau yakuwé prekara bakal rawuhé Nabi Muhammad s.a.w.

## 3:188

Aja pisan-pisan ko padha ngira lamon wong sing bungah maring apa sing wis dhéwéké kabéh lakoni lan dhéwéké seneng déalem sebab penggawéyan sing ora dhéwéké lakoni, aja pisan-pisan ko padha ngira lamon dhéwéké kabéh bakal uwal sekang siksa. Dhéwéké kabéh bakal olih siksa sing perih.

## 3:189

Lan mung kagungané Gusti Allah praja langit lan bumi; lan Gusti Allah Mahakewasa ingatasé samubarang kabéh.

## 3:190

Setemené sejeroné déciptané langit lan bumi, lan silih-gantiné wengi lan awan ana tandha-tandha (agungéGusti Allah) kanggo wong sing duwé nalar.

## 3:191

(yakuwé) wong-wong sing éling (maring) Gusti Allahkambi ngadeg, njagong utawa neng kahanan turon, lan dhéwéké padha mikirna ngenani keciptané langit lan bumi (karo ngucap), “Dhuh Pengéran kula sami, mboten ndadosaken Penjenengan sedaya niki muspra; Mahasuci Penjenengan, mugi njagi kula sami saking siksa neraka.

## 3:192

Dhuh Pengéran kula sedaya, sejatosipun tiyang ingkang Penjenengan lebetaken teng selebeté neraka, mangka éstu, Penjenengan-empun nginakaken kiyambeké, lan mboten wonten sewiji tiyang penulung nggé tiyang ingkang aniaya (dolim).

## 3:193

Dhuh Pengéran kula sami, sejatosipun kula mireng tiyang ingkang ajék dhateng precaya, (nggih niku), “Padha precayaa (precaya) ko kabéh maring Pengéranmu,” mangka kula sami dados precaya. Dhuh Pengéran kula sedaya, mugi ngapunten dosa-dosa kula lan mugi nglebur kelepatan kula, lan mugi mejahana kula sesarengan tiyang-tiyang ingkang sami bektos.

## 3:194

Dhuh Pengéran kula, mugi paring dhateng kula napa ingkang empun Penjenengan janjékaken dhateng kula lantaran utusan-utusan Penjenengan. Lan ampun Penjenengan nisthakaken kula teng dinten Kiyamat. Éstu, Penjenengan mboten naté mblenjani janji.”

## 3:195

Mangka Pengérané dhéwéké kabéh ngijabahi penyuwuné (kanthi pengendikan), “Setemené Ingsun ora nyiya-nyiyakna amalé wong sing padha ngamal neng antarané ko kabéh, becik nggo wong lanang utawa wadon, (merga) sebagéané ko kabéh kuwé (turunan) sekang sebagéan sing liyané. [^171] Mangka wong sing padha boyong, sing déurak sekang désané, sing boyongdélarani neng dalan Ingsun, sing padha perang lan padha dépaténi, mesthi bakal Ingsun ilangna kesalahanékabéh lan mesthi Ingsun lebokna dhéwékékabéh maring njero suwarga-suwarga sing neng ngisoré mili kali-kali, minangka ganjaran sekang Gusti Allah. Lan neng sisihéGusti Allah ana ganjaransing apik.”

[^171]: Maksudé kayadéné wong lanang asalé sekang wong lanang lan wong wadon, mangka kayadéné wong wadon asalé sekang wong lanang lan sekang wong wadon. Karo-karoné padha-padha menungsa, ora nana kelewihané sing siji karo liyané prekara precaya lan amalé.

## 3:196

Aja pisan-pisan ko kapusan déning polahé wong-wong kapir (sing padha polah) neng sekabéhané negari.

## 3:197

Kuwé mung kesenengan sewetara, banjur panggonan baliné dhéwéké kabéh yakuwé neraka Jahanam. (Jahanam) kuwé seala-alané panggonan bali.

## 3:198

Ning wong-wong sing padha semarahmaring Pengerane, dhéwéké kabéh bakal olih suwarga-suwarga sing neng ngisoré mili kali-kali, dhéwéké kabéh langgeng neng njeroné minangka nékmat sekang Gusti Allah. Lan apa sing ana neng sisihé Gusti Allah lewih apik tumrap wong-wong sing padha bekti.

## 3:199

Lansetemené neng antarané Ahli kitab ana sing padha precaya maring Gusti Allah, lan maring apa sing déparingna maring ko kabéh, lan maring apa sing déparingna maring dhéwéké, merga dhéwékékabéh andhap-asor maring Gusti Allah lan dhéwéké padha ora dol-tinuku ayat-ayat-É Gusti Allah kanthi rega murah. Dhéwéké kabéh olih ganjaran neng sisihéPengérané. Setemené, Gusti Allah cepet banget perétungan-É.

## 3:200

Hé wong-wong sing padha precaya! Padha sabara ko kabéh lan kuwatana kesabaranmulan tetepa siyap-siyaga (neng watesé negarimu) lan padha semaraha maring Gusti Allahsupayané ko padha begya.

## 4:1

Hé menungsa! Padha semaraha maring Gustimu sing wis nyipta ko kabéh sekang awak sing siji (Adam), lan (Gusti Allah) nyipta pasangané (Hawa), sekang (awak)é; lan sekang sekaroné Gusti Allah nganak-pinakna lanang lan wadon sing akéh. Padha semaraha maring Gusti Allah sing kanthi asma-Né ko padhadéné jejaluk, [^172] lan (jaganen) sesambungan keluwargan. Setemené Gusti Allah tetep njaga lan ngawasi ko kabéh.

[^172]: Miturut adaté wong Arab, angger dhéwéké takon sewiji-wiji utawa njaluk maring wong liya dhéwéké padha ngucap asmané Gusti Allah kayadéné As’aluka billah, tegesé, Inyong takon utawa njaluk maring ko kanthi asmané Gusti Allah.

## 4:2

Lan wéhna maring bocah-bocah yatim (sing wis gedhé) bandhané dhéwéké kabéh, aja nganti ko padha nglambangi sing apik karo sing ala, lan aja nganti ko padha mangan bandhané dhéwéké kabéh bareng karo bandhamu. Temen (penggawéyan nglambangi lan mangan) kuwé mau dosa sing gedhé.

## 4:3

Lan angger ko padha kewatir ora bakal téyéng temindak adil maring (hak-hak) wong wadon yatim (angger ko rabi), mangka tingkahen wong wadon (liyané) sing ko senengi: loro, telu utawa papat. Ning angger ko kewatir ora bakal téyéng temindak adil, [^173] mangka (rabéni) sewiji wong baé, [^174] utawa batur-tukon wadon sing ko duwéni. [^175] Sing kaya kuwé mau lewih kepérek supayané ko padha ora gawé aniaya (dolim).

[^173]: Temindak adil yakuwé penggawéyan sing adil goli nyukupi kebutuhané bojoné kayadéné sandhang, panggonan, giliran lan liya-liyané sing sipaté lair lan batin.

[^174]: Islam ngolihna poligami kanthi sarat-sarat kusus. Seurungé temurun ayat kiyé poligami wis ana, lan wis tau délakoni déning nabi-nabi seurungé Nabi Muhammad s.a.w. Ayat kiyé matesi poligami nganti mung wong papat baé.

[^175]: Batur-tukon lan perbudakan neng pengertian kiyé neng mangsa siki wis ora nana.

## 4:4

Lan wéhna mas kawin (mahar) maring wong wadon (sing ko rabi) minangka perwéwéh sing seiklas-iklasé. [^176] Banjur, angger dhéwéké masrahna maring ko sebagéan sekang (mas kawin) kuwé kanthi ati seneng, mangka tampanen lan nékmati perwéwéh kuwé kanthi ati seneng.

[^176]: Perwéwéh kiyé yakuwé mas kawin sing gedhé-ciliké détetepna kanthi sepakaté rong péhak, merga perwéwéh kuwé kudu délakoni kanthi iklas.

## 4:5

Lan aja nganti ko kabéh masrahna maring wong sing urung sempurna akalé, [^177] bandha-né (dhéwéké kabéh sing ana neng kuwasané) ko kabéh sing dédadékna déning Gusti Allah nggo pokok penguripan. Wenéhi dhéwéké kabéh pengupa jiwa lan sandhangan (sekang kasilé bandha kuwé) lan ucapna maring dhéwéké pengucap sing apik.

[^177]: Wong sing urung sempurna akalé yakuwé bocah yatim sing urung baligh (diwasa) utawa wong diwasa sing urung téyéng ngatur bandhané.

## 4:6

Lan ujinen [^178] bocah-bocah yatim kuwé nganti dhéwéké cukup umur nggo umah-umah. Banjur angger ujarmu dhéwéké wis pinter (ngopéni bandha), mangka wéhna maring dhéwéké bandhané. Lan aja nganti ko kabéh mangan (bandhané bocah yatim) nglewihi wates (sing) lumrah lan (aja nganti ko padha) gugup (masrahna bandha kuwé) seurungé dhéwéké diwasa. Sapa wongé (neng antarané sing padha ngrumat bocah yatim kuwé) sugih, mangka preyoga dhéwéké nyegah awaké (sekang mangan bandha bocah yatim kuwé). Lan sapa wongé mlarat, mangka désekolihi dhéwéké mangan bandha kuwé miturut cara sing lumrah. Banjur angger ko masrahna bandha kuwé maring dhéwéké (yatim), mangka preyoga ko padha nganakna seksi-seksi. Lan wis cukup Gusti Allah minangka pengawat-awat.

[^178]: Nylidhiki (pendadaran = ujian) maring dhéwéké neng prekara agama, usaha-usahané dhéwéké, penggawéyan lan liya-liyané nganti dékaweruhi menawa bocah kuwé kena déprecaya.

## 4:7

Nggo wong lanang ana hak bagéan sekang bandha tinggalané wong tuwa loro lan seduluré, lan nggo wong wadon ana hak bagéané (uga) sekang bandha tinggalané wong tuwa loro lan seduluré, mbuh kuwé semendhing utawa akéh miturut bagéan sing wis détetepna.

## 4:8

Lan angger neng wektu débaginé kuwé teka sewetarané sedulur, [^179] bocah-bocah yatim lan wong miskin, mangka wéhi dhéwéké kabéh sekang bandha kuwé [^180] (sekadaré) lan ucapna maring dhéwéké kabéh omongan sing apik.

[^179]: Sedulur sing ora nduwéni hak waris sekang banda warisan.

[^180]: Piwéwéh sekedaré ora kena lewih sekang sepertelon banda warisan.

## 4:9

Lan preyoga padha wedi (maring Gusti Allah) wong-wong sing sekirané dhéwéké padha ninggalna turunan sing ora pideksa semburiné dhéwéké kabéh sing dhéwéké kabéh kewatir maring (kemakmuran)é. Déning merga kuwé, preyoga dhéwéké padha semarah (takwa) maring Gusti Allah, lan preyoga dhéwéké kabéh ngucap karo ucapan sing bener.

## 4:10

Setemené wong-wong sing padha mangan bandhané bocah yatim kanthi cara aniaya (dolim), sebeneré dhéwéké padha mangan geni neng njero wetengé (dhéwéké kabéh) lan dhéwéké padha bakal mlebu maring njero geni sing mulab-mulab (neraka).

## 4:11

Gusti Allah nyaréngatna (ngudokna) maring ko kabéh ngenani (mbagi warisan nggo) anak-anakmu, (yakuwé) bagéané wong lanang siji padha karo bagéané wong wadon loro. [^181] Lan angger anak kuwé wadon kabéh sing cacahé lewih sekang loro, mangka bagéané dhéwéké kabéh rong-pertelon sekang bandha sing détinggalna. Angger dhéwéké (anak wadon) kuwé mung siji, mangka dhéwéké olih separoné (bandha sing détinggalna). Lan nggo sekaroné rama-biyung, bagéané dhéwék-dhéwék sepranem (1/[^6] sekang bandha sing détinggalna, angger dhéwéké (sing mati) duwé anak. Angger dhéwéké (sing mati) ora duwé anak lan dhéwéké déwarisi neng rama-biyung (thok), mangka si biyung olih sepertelu. Angger dhéwéké (sing mati) duwé pirang-pirang sedulur, mangka biyungé olih sepranem. (Bagén-bagén sing kasebut ning dhuwur kuwé) sewisé (délaksanakna) wasiyat sing dégawe (neng sing mati) utawa (lan sewisé débayar) utangé. (Ngenani) wong tuwamu lan anak-anakmu, ko kabéh ora ngerti sapa wongé neng antarané dhé-wéké kabéh sing lewih akéh pigunané tumrap ko kabéh. Kiyé (anané) pepesthéné Gusti Allah. Temen, Gusti Allah Maha Ngawuningani, Maha-wicaksana.

[^181]: Bagéané wong lanang tikel loro sekan wong wadon yakuwé sebab kewajibané wong lanang lewih abot sekang wong wadon, kayadéné kewajiban mbayar maskawin lan awéh napkah (deleng An-Nisa’ ([^4] : [^34].

## 4:12

Lan nggo ko kabéh (sing lanang) kuwé setengah sekang bandha sing détinggalna déning bojo-bojomu, angger dhéwéké ora duwé anak. Angger dhéwéké kabéh (bojo-bojomu) kuwé duwé anak, mangka ko padha olih seprapat sekang bandha sing détinggalna sewisé (délaksanakna) wasiyat sing dhéwéké gawé utawa (lan sewisé débayar) utangé. Para bojo olih seprapat bandha sing ko kabéh tinggal angger ko padha ora duwé anak. Angger ko padha duwé anak, mangka bojo-bojomu olih seprawolu sekang bandha sing ko tinggal (sewisé décukupi) wasiyat sing ko kabéh amu gawé utawa (lan sewisé débayar) utangmu. Angger sewijiné menungsa mati, lanang utawa wadon sing ora ninggalna rama lan ora ninggalna anak, ning ninggalna sedulur lanang (tunggal biyung) utawa sedulur wadon (tunggal biyung) mangka nggo dhéwéké sekang rong werna sedulur kuwé sepranem bandha. Ning angger sedulur-sedulur tunggal biyung kuwé lewih sekang siji, mangka dhéwéké kabéh bareng-bareng neng bagéan sing seperteluné kuwé, sewisé (décukupi wasiyat) sing dégawé utawa (lan sewisé débayar) utangé kanthi ora nyusahna (maring ahli waris) [^182] . Kaya kuwé ketetepané Gusti Allah. Gusti Allah Maha Ngawuningani, Mahaaris.

[^182]: Nyusahna maring ahli waris yakuwé penggawéyan-penggawéyan kayadéné : (a) masiyatna lewih sekang sepertelon bandha tinggalané. (b) awéh wasiyat kanthi maksud ngurangi bandha warisan. Senajan kurang sekang sepertelon angger ana niyat ngurangi hak waris, uga ora désekolihi.

## 4:13

Kuwé kabéh wates-wates (hukum)é Gusti Allah. Sapa wongé manut maring Gusti Allah lan Utusan-É, Penjenengané bakal nglebokna dhéwéké maring njero suwarga sing mili kali-kali neng ngisoré, dhéwéké langgeng neng njeroné. Lan kuwé kemenangan sing agung.

## 4:14

Lan sapa wongé duraka maring Gusti Allah lan Utusan-É lan mlanggar wates-wates hukum-É, mesthi Gusti Allah nglebokna dhéwéké maring njero geni neraka, dhéwéké langgeng neng njeroné lan dhéwéké bakal olih siksa sing gawé ina.

## 4:15

Lan wong-wong wadon sing padha nglakoni penggawéyan jember [^183] neng antarané wadon-wadoné ko, preyoga ingatasé dhéwéké ana seksi papat neng antarané ko kabéh (sing nyekséni). Angger dhéwéké wis padha awéh perseksén, mangka kurungen (wong wadon kuwé) neng umah nganti dhéwéké mati, utawa nganti Gusti Allah paring dalan (liyané) maring dhéwéké. [^184]

[^183]: Miturut sebagéan juru tapsir yakuwé penggawéyan jina, ning miturut pinemu sing liyané yakuwé sekabéhané penggawéyan saru kayadéné : jina, homoseks, lan sing serupané. Miturut pinemuné Muslim lan Mujahid yakuwé musahakah (lesbian: wadon dhemen wadon).

[^184]: Miturut sebagéan juru tapsir, dalan sing liyané kuwé yakuwé kanthi temuruné An-Nur ([^24] : 2, ngenani hukum pecut.

## 4:16

Lan ingatasé wong loro sing padha nglakoni penggawéyan jember neng antarané ko kabéh, mangka wéhi (tibakna) ukuman maring sekaroné. Angger dhéwéké padha tobat lan dandan awak (ngapiki lakuné), mangka jorna dhéwéké. Temen, Gusi Gusti Allah Maha Nrima Tobat, Mahaasih.

## 4:17

Setemené mertobat maring Gusti Allah kuwé mung pantes kanggoné wong-wong sing nglakoni kejahatan merga ora ngertiné, banjur padha gagiyan mertobat. Tobaté dhéwéké kuwé sing détampa déning Gusti Allah. Gusti Allah Maha Ngawuningani, Mahawicaksana.

## 4:18

Lan tobat kuwé ora (détampa déning Gusti Allah) sekang wong-wong sing nglakoni kejahatan nganti angger ketekan pati maring sewijiné wong neng antarané dhéwéké, (nembé) dhéwéké ngomong, “Inyong siki tobat temen.” Lan ora (détampa tobaté uga) sekang wong-wong sing mati rikala dhéwéké neng sejeroné kapir. Nggo wong-wong kuwé wis Ingsun sedhiakna siksa sing perih.

## 4:19

Hé wong-wong sing padha precaya! Ora kena (halal) kanggoné ko kabéh marisi wong wadon kanthi cara paksa [^185] lan aja nganti ko gawé susah dhéwéké merga arep njikot balik sebagéan sekang apa sing wis ko wéhna maring dhéwéké, kejaba angger dhéwéké nglakoni penggawéyan jember sing nyata. Lan kembulana dhéwéké karo cara sing pantes. Angger ko padha ora seneng dhéwéké, (mangka sabara) merga bisa uga ko kabéh ora seneng maring sewiji-wiji, mangkané Gusti Allah ndadékna kebagusan sing akéh maring dhéwéké.

[^185]: Ayat kiyé ora ateges marisna wong wadon ora karo dalan paksa kuwé désekolihi. Miturut sebagéan adaté wong Arab Jahiliyah angger sewijiné menungsa mati, mangka anaké sing paling tuwa utawa anggota kulawargané sing liya marisi randha kuwé. Randha kuwé kena débojo dhéwéké utawa débojokna karo wong liya sing maharé déjikot neng pewaris utawa ora dékenakna rabi maning.

## 4:20

Lan angger ko kabéh kepéngin ngganti bojomu karo bojo sing liyané, ning ko kabéh wis awéh maring salah siji neng antarané dhéwéké bandha sing akéh, mangka aja ko jikot balik semendhing baé sekang dhéwéké. Apa ko kabéh arep njikot balik kanthi dalan dakwan sing goroh lan karo (nanggung) dosa sing nyata?

## 4:21

Lan kepriwé ko kabéh arep njikot maning, mangkané ko wis padha kembul siji karo liyané (selaki-rabi). Lan dhéwéké (bojo-bojomu) wis padha njikot janji sing kuwat (akad nikah) sekang ko kabéh.

## 4:22

Lan aja nganti ko padha mbojo wong wadon sing wis (nglakon) débojo neng ramamu, kejaba (kedadéan neng jaman) sing wis kepungkur. Temen, penggawéyan kuwé jember banget lan déwadhéhi (déning Gusti Allah) lan seala-alané dalan (sing délakoni).

## 4:23

Délarang (haram) tumrap ko kabéh (mbojo) biyung-biyungmu, anak-anakmu wadon, sedulur-sedulurmu wadon, sedulur-seduluré ramamu sing wadon, sedulur-seduluré biyungmu sing wadon, anak wadon sekang sedulur-sedulurmu sing lanang, anak wadon sekang sedulur-sedulurmu sing wadon, biyung-biyungmu sing nyusoni ko, sedulur-sedulur wadonmu sesuson, biyung-biyungé bojomu (mertua wadon), anak-anak wadon sekang bojomu (anak kewalon), sing neng sajeroné rumatanmu [^186] sekang bojomu sing wis ko kembuli. Ning angger ko urung kembul karo bojomu kuwé (lan wis ko pegat), mangka ora dosa ko (mbojo dhéwéké), (lan déharamna tumrap ko kabéh) bojo-bojoné anakmu lanang cer (yakuwé mantu wadon) lan (déharamna) ngumpulna (neng sajeroné perkawinan) wong wadon loro tunggal sedulur (kakang-adhi), kejaba sing wis kelakon neng jaman sing kepungkur. Temen, Gusti Allah Maha Ngampura, Mahaasih.

[^186]: Maksudé biyung neng awal ayat kiyé yakuwé biyung, nini, lan seterusé maring ndhuwur, lan sing démaksud anak wadon yakuwé anak wadon, putu wadon lan seterusé maring ngisor, semana uga sing liyané. Éwadéné démaksud “anak-anaké bojomu sing ana neng pengreksanmu” miturut umumé para ulama klebu anak kewalon sing ora neng pengreksané.

## 4:24

Lan ko kabéh délarang mbojo wong wadon sing duwé lanang, kejaba batur-tukon wadon (budhak, tawanan perang) sing ko duwéni [^187] minangka ketetepané Gusti Allah ingatasé ko kabéh. Lan désekolihi ingatasé ko kabéh (mbojo) seliyané (wong-wong wadon) sing klebu larangan mau, [^188] angger ko usaha kanthi bandhamu, nggo mbojo dhéwéké udu nggo jina. Mangka merga kenékmatan sing wis ko padha pekolih sekang dhéwéké kabéh, bayaren mas kawiné maring dhéwéké kabéh minangka dadi kewajiban. Ning ora dadi apa angger nyatané neng antarané ko kabéh wis padha déné ngrilakna, sewisé détetepna. [^189] Temen, Gusti Allah Maha Ngawuningani, Mahawicaksana.

[^187]: Wong-wong wadon sing déduwéni sing lanangé ora mélu détawan bareng dhéwéké. Keterangan seterusé deleng An-Nisa ([^4] : 3.

[^188]: Seliyané wong wadon sing wis désebut neng An-Nisa ([^4] : 23.

[^189]: Nambahi, ngelong utawa ora mbayar babar pisan mas kawin sing wis détetepna.

## 4:25

Lan sapa wongé neng antarané ko kabéh ora duwé wragad nggo mbojo wong wadon bébas sing precaya, mangka désekolihi (halal) mbojo wong wadon batur-tukon mukmin sing ko kabéh duwéni. Gusti Allah ngaweruhi precayaé ko kabéh. Sebagéané ko kabéh sekang sebagéané sing liya (padha-padha keturunan Rama Adam lan Biyung Hawa), merga kuwé mulané tingkahen dhéwéké kanthi idiné wong tuwané lan wéhna mas kawin sing pantes, merga dhéwéké kuwé wong-wong wadon sing ngreksa awak, udu tukang jina, lan (uga) udu wong wadon sing njikot wong lanang liya nggo ingon-ingoné. Angger dhéwéké wis padha umah-umah (duwé lanang) ning nglakoni penggawé jember (jina) mangka (ukuman) nggo dhéwéké separoné sekang apa (ukuman) wong-wong wadon bébas (sing ora duwé lanang). (Kenané mbojo batur-tukon) kuwé mau nggo wong-wong sing wedi maring angélé olihé ngreksa awaké dhéwék (sekang penggawéyan jina). Ning angger ko padha sabar, kuwé lewih apik tumrap ko kabéh. Gusti Allah Maha Ngampura, Mahawelas.

## 4:26

Gusti Allah kersa nerangna (saréngat-É) maring ko kabéh lan paring pitudhuh dalan-dalané (penguripan) wong-wong sing seurungé ko kabéh (para nabi lan wong-wong sing bagus lakuné) lan Penjenengané nerima tobatmu. Gusti Allah Maha Ngawuningani, Mahawicaksana.

## 4:27

Lan Gusti Allah kersa nampa tobatmu, ning wong-wong sing ngetutna kepénginané karep supaya ko padha nyléwéng seadoh-adohé (sekang bebener).

## 4:28

Gusti Allah kersa paring pengénthéng-énthéng maring ko kabéh [^190] merga menungsa déciptakna (duwé sipat) apes.

[^190]: Neng jero saréngat antarané kena mbojo batur-tukon (budak) angger wis cukup sarat-saraté.

## 4:29

Hé wong-wong sing padha precaya! Aja nganti ko kabéh padhadéné mangan bandhané sepadha-padha batirmu nganggo dalan sing ora bener, anging sejeroné dol-tinuku sing dédhasari rila padha rila antarané ko kabéh. Lan aja nganti ko padha maténi awakmu dhéwék. Temen, Gusti Allah Mahaasih maring ko kabéh.

## 4:30

Lan sapa wongé nglakoni kaya kuwé nganggo cara nglanggar hukum lan nganiaya, bakal Ingsun lebokna dhéwéké maring jero neraka. Sing mengkana kuwé gampang mungguhé Gusti Allah.

## 4:31

Angger ko kabéh ngedohi dosa-dosa gedhé neng antarané dosa-dosa sing ora kena délakoni, mesthi Ingsun mbusek kesalahan-kesalahanmu, lan bakal Ingsun lebokna ko kabéh maring nggon sing mulya (suwarga).

## 4:32

Lan aja nganti ko padha iri maring peparing sing wis délewihna déning Gusti Allah maring sebagéané ko kabéh ingatasé sebagéan sing liya. (Mergané) nggo wong lanang ana bagéan sekang apa sing dhéwéké kabéh usahakna lan nggo wong wadon (uga) ana bagéan sekang apa sing dhéwéké kabéh usahakna. Nyuwuna maring Gusti Allah sebagéan sekang peparing-É. Temen, Gusti Allah Maha Ngawuningani (ingatasé) samubarang kabéh.

## 4:33

Lan nggo dhéwék-dhéwék (wong lanang lan wong wadon) Ingsun wis netepna para ahli waris ingatasé apa sing détinggalna (déning) wong tuwa loroné lan sanak-seduluré. Lan wong-wong sing ko kabéh wis sumpah setiya karo dhéwéké kabéh, mangka wéhna maring dhéwéké kabéh bagéané, mangka awéhna. Temen, Gusti Allah Maha Nyekséni ingatasé samubarang kabéh.

## 4:34

Wong lanang (sing lanang) kuwé pengayom (dadi pemimpin) nggo wong wadon (bojoné), merga Gusti Allah wis nglewihna sebagéan sekang dhéwéké kabéh (wong lanang) ingatasé sebagéan sing liya (wong wadon), lan merga dhéwéké kabéh (wong lanang) wis napkahi nganggo bandhané. Mulané wong-wong wadon sing apik kelakuané (saléh) yakuwé dhéwéké sing manut (maring Gusti Allah) lan njaga awaké rikala (lanangé) ora nana, merga Gusti Allah wis ngreksa (dhéwéké kabéh). [^191] Wong-wong wadon sing ko kabéh kewatir arep sléntha (nusyuz) [^192] preyoga ko padha awéh pitutur maring dhéwéké kabéh, tinggalen dhéwéké kabéh neng nggon turuné (pisah ambén), lan (kepeksané) taboka dhéwéké kabéh. Ning angger dhéwéké padha manut maring ko, mangka aja nganti ko padha golét-golét alésan nggo nyusahna dhéwéké kabéh. Temen, Gusti Allah Mahaluhur, Mahaagung.

[^191]: Gusti Allah wis majibna maring lanangé kon ngembuli bojoné kanthi apik.

[^192]: Nusyuz yakuwé ninggalna kewajibané dadi bojo, kayadéné lunga sekang ngumah ora pamit maring sing lanang.

## 4:35

Lan angger ko padha kewatir ana pesulayan antarané karoné (sing lanang karo bojoné), mangka kirimna hakim siji (wong sing ngakurna) sekang kulawargané sing lanang lan hakim siji sekang kulawargané sing wadon. Angger karoné (hakim-hakim kuwé) karep ndandani (gawé rukun), mesthi Gusti Allah bakal paring pitulung maring selaki-rabi mau. Temen, Gusti Allah Mahanastiti, Maha Ngawuningani.

## 4:36

Lan sembaha Gusti Allah lan aja nganti ko padha nyekuthok-Na (mangro-tingal) Penjenengané karo sewiji-wiji. Lan gawéa apik maring wong tuwa loro, sanak-sedulur, bocah-bocah yatim, wong-wong miskin, tangga-teparo sing pérek lan tangga-teparo sing adoh, [^193] batir nyambut gawé, ibnu sabil [^194] (wong sing lagi lelungan) lan réwang sing ko padha duwéni. Temen, Gusti Allah ora dhemen (maring) wong sing gemedhé lan ngagulna awaké dhéwék,

[^193]: Pérek lan adoh neng kéné ana sing napsiri karo panggonan, srawung keluwarga, lan ana uga sing napsiri antarané sing Islam lan sing ora Islam.

[^194]: Ibnu Sabil yakuwé wong sing lagi neng dalan udu maksiyat lan kentongan sangu. Klebu uga bocah yatim sing ora genah rama-biyungé.

## 4:37

(yakuwé) wong sing medhit, lan préntah wong liya temindak medhit, lan ngumpetna peparing sing wis déparingna (déning Gusti Allah) maring dhéwéké. Temen, Ingsun wis nyedhiakna nggo wong-wong kapir siksa sing nisthakna.

## 4:38

Lan (uga) wong-wong sing nyumbangna bandhané merga pamér maring wong liya (kepéngin désawang lan déalem), lan wong-wong sing ora precaya maring Gusti Allah lan maring dina wekasan. Sapa wongé ndadékna sétan dadi batiré, mangka (kawruhana) dhéwéké (sétan kuwé) yakuwé batir sing banget jahaté.

## 4:39

Lan apa (kabotén) tumrap dhéwéké kabéh angger dhéwéké padha precaya maring Gusti Allah lan dina wekasan (Kiyamat) lan nyumbangna (infak) sebagéan rejeki sing wis déparingna déning Gusti Allah maring dhéwéké kabéh? Lan Gusti Allah Maha Ngawuningani kahanané dhéwéké kabéh.

## 4:40

Temen, Gusti Allah ora arep nganiaya (ngapitunani) sewiji wong senajan mung se-zarrah [^195] gedhéné lan angger ana kebecikan (ciliké se-zarrah), mesthi Gusti Allah bakal nikelna kebecikan mau lan paring ganjaran sing gedhé sekang sisihé Gusti Allah.

[^195]: Zarrah kuwé barang sing paling lembut lan paling énthéng.

## 4:41

Lan kaya apa (kahanané wong kapir mengko), angger Ingsun nekakna sewijiné seksi (Rasul) sekang saben-saben kaum lan Ingsun nekakna sliramu (Muhammad) nggo seksi ingatasé dhéwéké kabéh.

## 4:42

Neng dina kuwé, wong sing mbangkang (kapir) lan wong sing ndurakani Utusan (Muhammad), ngarep-arep sekirané dhéwéké kabéh dératakna karo lemah (dékubur utawa lebur dadi lemah), mangkané dhéwéké padha ora téyéng ngumpet sewenéh kedadéan apa baé sekang (pemriksané) Gusti Allah.

## 4:43

Hé wong-wong sing padha precaya! Aja nganti ko kabéh méreki sembayang, angger ko lagi wuru (mendem), saéngga ko kabéh ngerti apa sing ko ucapna, lan uga aja (mérek maring mesjid angger ko padha) lagi junub kejaba sekadar liwat dalané thok, seurungé ko padha adus (adus junub). Anadéné angger ko padha mriyang utawa lagi neng dalan utawa sewisé buwang hajat utawa ko kabéh wis ngemék wong wadon, [^196] selaginé ko ora nemu banyu, mangka ko padha tayamum-a nganggo lebu sing apik (suci); usapen raimu lan tanganmu nganggo (lebu) kuwé. Temen, Gusti Allah Mahaaris, Maha Ngampura.

[^196]: Akéh ngulama njelasna tegesé ngemék neng kéné yakuwé mék-mékan kulit, lan sebagéan sing liya negesna kembulan selaki-rabi utawa karon-sih.

## 4:44

Apa ko padha ora nggatékna wong sing wis déparingi bagéané Kitab (Taurat)? Dhéwéké padha tuku (dalan) kesasar lan dhéwéké kabéh kepéngin supayané ko padha kesasar (nyimpang) sekang dalan (sing bener).

## 4:45

Lan Gusti Allah lewih ngawuningani ngenani mungsuh-mungsuhmu. Cukup mung Gusti Allah dadi pengayom lan cukup mung Gusti Allah sing dadi penulung (tumrap ko kabéh).

## 4:46

(Yakuwé) neng antarané wong Yahudi, sing ngowahi tembung sekang nggon-nggoné. [^197] Lan dhéwéké padha ngucap, “Inyong kabéh krungu, ning inyong padha ora gelem nuruti.” Lan (dhéwéké uga padha ngucap), “Rungokna,” selaginé (sliramu Muhammad sebeneré) ora krungu apa-apa. [^198] Lan (dhéwéké kabéh ngucapna), “Raa’iina” [^199] kanthi muter-walikna ilaté lan ngala-ala agama. Sekirané dhéwéké padha ngucapna, “Inyong kabéh krungu lan manut, lan rungokna, lan gatékna inyong kabéh,” mesthi kuwé lewih apik nggo dhéwéké kabéh lan lewih pas, ning Gusti Allah nglaknati dhéwéké, merga kapiré dhéwéké kabéh. Dhéwéké padha ora duwé precaya kejaba semendhing pisan. [^200]

[^197]: Ngowahi tegesé, nggon, utawané nambahi lan ngurangi tembung.

[^198]: Dhéwéké kabéh ngucapna, “Rungokna,” ning atiné padha ngucap, “Moga-moga ko ora téyéng ngrungu (budheg)”.

[^199]: Sekang omongan raa’inaa padha baé unzurna sing tegesé ‘gatékna Inyong kabéh’. Seterusé delengen Al-Baqoroh ([^2] : 104.

[^200]: Ana sing ngarani ukuran keprecayaan sing tipis, lan ana sing ngarani cacahé wong sing semendhing.

## 4:47

Hé wong-wong sing wis déparingi kitab! Padha precayaa ko kabéh maring apa sing wis Ingsun turunaken (Al-Qur’an) sing mbenerna Kitab sing ana neng ko kabéh, seurungé Ingsun ngowahi rai-rai(mu), banjur Ingsun puter maring mburi [^201] utawa Ingsun laknati dhéwéké kabéh kayadéné Ingsun laknati wong (sing gawé maksiyat) neng dina Sabat (Setu). Lan ketetepané Gusti Allah mesthi keleksanan.

[^201]: Miturut akéh-akéhé juru tapsir, maksudé yakuwé ngganti rainé dhéwéké kabéh terus députer maring mburi nggo pengasoran.

## 4:48

Setemené Gusti Allah ora arep ngampura (dosa) merga nyekuthokna Gusti Allah (syirik), lan Gusti Allah ngampura apa (dosa) sing liyané kuwé tumrap sapa sing Penjenengané kersakna. Sapa wongé nyekuthokna Gusti Allah, mangka temen, dhéwéké wis gawé dosa sing gedhé.

## 4:49

Apa ko kabéh ora nggatékna wong-wong sing nganggep dhéwéké suci (wong Yahudi lan Nasrani)? Sebeneré Gusti Allah nyucékna sapa sing Penjenengané kersakna lan dhéwéké kabéh ora déaniaya (dégawé tuna) semendhing-mendhinga.

## 4:50

Gatékna, sepira nggoné dhéwéké padha ngana-anakna goroh maring Gusti Allah! Lan cukup penggawéané kuwé dadi dosa sing cetha (nggo dhéwéké kabéh).

## 4:51

Apa ko ora padha nggatékna wong-wong sing déparingi bagéan sekang Kitab (Taurat)? Dhéwéké kabéh precaya maring Jibt lan Tagut [^202] lan ngomongna maring wong-wong kapir (musrik Mekah), lamon dhéwéké kabéh lewih bener dalané tenimbang wong-wong sing padha precaya.

[^202]: Jibt padha baé Tagut yakuwé sétan lan apa baé sing désembah seliyané Gusti Allah SWT.

## 4:52

Dhéwéké kabéh kuwé wong-wong sing délaknati (déning) Gusti Allah. Lan sapa wongé délaknati Gusti Allah, mesthi ko kabéh ora bakal nemu penulung nggo dhéwéké.

## 4:53

Utawa apa dhéwéké padha duwé bagéan sekang praja (penguwasa), senajan dhéwéké kabéh ora arep awéh semendhing-mendhi-nga (kebecikan) maring menungsa,

## 4:54

utawané dhéwéké padha drengki maring menungsa (Muhammad) merga kanugrahan sing wis Gusti Allah paringna maring Kanjeng Nabi? Temen, Ingsun wis maringi Kitab lan Hikmah maring kulawargané Ibrahim lan Ingsun wis paring maring dhéwéké kabéh praja (kuwasa) sing gedhé.

## 4:55

Mangka neng antarané wong-wong mau (sing padha drengki kuwé), ana sing precaya maring dhéwéké (Muhammad) lan ana uga sing ngalang-alangi (menungsa precaya) maring dhéwéké (Muhammad). Cukup (nggo wong-wong sing drengki mau) neraka jahanam sing mlagar-mlagar geniné.

## 4:56

Temen, wong-wong sing mbangkang (kapir) maring ayat-ayat Ingsun, mbésuk bakal Ingsun lebokna maring njeroné neraka. Saben-saben kulité dhéwéké padha geseng, Ingsun ganti nganggo kulit sing liya, supayané dhéwéké padha ngrasakna siksa. Temen, Gusti Allah Mahadigdaya, Mahawicaksana.

## 4:57

Anadéné wong-wong sing padha precaya lan nglakoni kebagusan, mbésuk bakal Ingsun lebokna maring njeroné suwarga sing neng ngisoré mili kali-kali, dhéwéké kabéh langgeng neng jeroné (suwarga kuwé) selawas-lawasé. Neng kana dhéwéké padha duwé jodho-jodho sing suci, lan Ingsun nglebokna dhéwéké kabéh maring nggon sing aub tur kepénak.

## 4:58

Temen, Gusti Allah dhawuh maring ko kabéh (supaya) mbutulna titipan (amanat) maring sing kuduné nampani titipan kuwé, lan angger ko padha netepna aturan (hukum) neng antarané menungsa, preyoga ko netepna sing tiba-tengah (adil). Temen, Gusti Allah sebagus-bagusé sing paring piwulang maring ko kabéh. Temen, Gusti Allah Maha Midhanget, Maha Mriksani.

## 4:59

Hé wong-wong sing padha precaya! Manuta maring Gusti Allah lan manuta maring Utusané (Muhammad), lan Ulil Amri (sing nyekel kuwasa) [^203] neng antarané ko kabéh. Banjur, angger ko padha béda penemu ngenani sewijiné prékara, mangka balékna maring Gusti Allah (Al-Qur’an) lan Utusané (sunnah-É), angger ko padha precaya maring Gusti Allah lan dina wekasan. Sing kaya kuwé lewih utama (tumrap ko kabéh) lan lewih apik akibaté.

[^203]: Angger sing nyekel kuwasa medhomani kitabé Gusti Allah lan sunnah Rasul.

## 4:60

Apa sliramu (Muhammad) ora nggatékna wong-wong sing padha ngaku lamon dhéwéké kabéh wis precaya maring apa sing déturunaken maring sliramu lan maring apa sing déturunaken seurungé sliramu? Ning dhéwéké kabéh [^204] ésih kepéngin putusan hukum maring Tagut, mangkané dhéwéké kabéh wis dédhawuhi supayané ngingkari Tagut kuwé. Lan sétan kepéngin nyasarna dhéwéké kabéh kanthi kesasar sing seadoh-adohé.

[^204]: Wong sing ajeg mungsuhi Nabi Muhammad s.a.w lan wong Islam. Ana sing napsiri kuwé Abu Zahrah tukang tenung neng jamané Nabi, lan ana sing ngarani, kuwé Ka’ab bin Asyraf (wong lamis/munapék).

## 4:61

Lan angger déucapna maring dhéwéké kabéh, “Mayuh (padha manut) maring apa sing wis déturunaken Gusti Allah lan (manut) maring Utusan,” (mesti) sliramu (Muhammad) weruh wong-wong lamis (munapék) padha ngalang-alangi sliramu kanthi keras.

## 4:62

Mangka kepriwé anané angger (mbésuk) marabaya ngenani dhéwéké kabéh (wong-wong lamis) sing désebabna polahé tangané dhéwék, banjur dhéwéké padha teka maring sliramu (Muhammad) karo sumpah. “Sekawit Gusti Allah, inyong kabéh ora pisan-pisan ngepéngini seliyané kebagusan lan ketentreman.”

## 4:63

Dhéwéké kabéh kuwé wong-wong sing (setemené) Gusti Allah kawuningani apa sing ana neng njero atiné. Merga kuwé mléngosa (ngedoha) ko kabéh sekang wong-wong mau, lan wéhna pitutur maring dhéwéké, lan ucapna maring dhéwéké ucapan sing mranani atiné.

## 4:64

Lan Ingsun ora ngutus sewiji utusan kejaba mung supaya déturuti kanthi idiné Gusti Allah. Lan temen, sekirané dhéwéké kabéh sewisé nganiaya awaké dhéwék [^205] teka maring sliramu (Muhammad), banjur nyuwun pengampura maring Gusti Allah, lan Utusan-É uga nyuwunaken pengampura nggo dhéwéké kabéh, mesthi dhéwéké padha ngawéruhi (lamon) Gusti Allah Maha Nampani Tobat, Mahaasih.

[^205]: Njaluk keputusan maring liyané Nabi Muhammad s.a.w.

## 4:65

Mangka sekawit Pengéranmu, dhéwéké ora precaya seurungé dhéwéké padha ndadékna sliramu (Muhammad) dadi penengah (hakim) sejeroné prékara sing dhéwéké padha persulayakna, (saéngga) banjur ora nana rasa kabotan neng njero atiné dhéwéké ingatasé putusan sing sliramu paringna. Lan dhéwéké padha nrima kanthi temenan.

## 4:66

Lan senajan wis Ingsun dhawuhna maring dhéwéké kabéh, “Paténana awakmu dhéwék utawané metua ko kabéh sekang désamu,” nyatané dhéwéké padha ora arep nglakokni kejaba semendhing sekang dhéwéké kabéh. Lan sekirané dhéwéké padha nyata-nyata nglakoni préntah sing wis keparingna, mesthi kuwé lewih apik nggo dhéwéké kabéh lan lewih nguwatna (peprecayaé dhéwéké kabéh),

## 4:67

lan kanthi kaya kuwé, mesthi Ingsun paringna maring dhéwéké kabéh ganjaran sing gedhé sekang sisihé Ingsun,

## 4:68

lan mesthi Ingsun Gusti Allah tidhokna maring dhéwéké dalan sing jejeg.

## 4:69

Lan sapa wongé manut (maring) Gusti Allah lan Utusan (Muhammad), mangka dhéwéké kabéh kuwé bakal bareng-bareng karo wong sing padha déparingi nékmat déning Gusti Allah, (yakuwé) para nabi, wong-wong sing seneng maring bebenar, lan wong-wong sing mati syahid lan wong-wong sing bagus kelakuané. Dhéwéké kabéh kuwé batir sing sebagus-bagusé.

## 4:70

Sing kaya kuwé (dadi) peparing sekang Gusti Allah, lan cukup Gusti Allah sing Maha Ngawuningani.

## 4:71

Hé wong-wong sing padha precaya! Padha siyap-siyapa ko kabéh lan majua (maring ara-ara perang) kanthi panthan-panthan utawané maju bareng-bareng (seregidigan).

## 4:72

Lan setemené neng antarané ko kabéh mesti ana wong sing banget ngedhapé (maring ara-ara perang). Banjur angger ko padha kenang marabaya dhéwéké ngucap, “Temen, Gusti Allah wis paring nékmat maring inyong merga inyong ora mélu perang bareng dhéwéké kabéh.”

## 4:73

Lan temen, angger ko padha olih kebegyan (menang) sekang Gusti Allah, mesthi dhéwéké ngucap kaya-kaya urung nglakon ana tali welas-asih antarané ko lan dhéwéké kabéh, “Dhuh, sekirané inyong bareng karo dhéwéké, mesthi inyong arep olih kebegyan sing gedhe (uga).”

## 4:74

Merga kuwé, preyoga wong-wong sing adol penguripan dunya nggo (penguripan) akhérat padha peranga neng dalané Gusti Allah. Lan sapa wongé pérang neng dalané Gusti Allah, terus tiwas utawané olih kemenangan mangka bakal Ingsun paringi ganjaran sing gedhé nggo dhéwéké kabéh.

## 4:75

Lan kenangapa ko kabéh ora gelem perang neng dalané Gusti Allah lan (mbélani) wong sing ora pideksa, becik wong lanang, wong wadon utawané bocah-bocah sing padha nyenyuwun, “Dhuh Pengéran kula, wedalaken kula sedaya saking negari niki (Mekah) ingkang warginipun sami aniaya. Mugi paring dhateng kula sedaya pengayoman saking sisih Penjenengan, lan paring dhateng kula penulung saking sisih Penjenengan.”

## 4:76

Wong-wong sing precaya, padha perang neng dalané Gusti Allah lan wong-wong sing mbangkang (kapir) perang neng dalané Tagut, mangka perangia batir-batiré sétan kuwé, (merga) apus-apusé sétan kuwé lembék (apes).

## 4:77

Apa ko ora padha nggatékna wong-wong sing déucapna maring dhéwéké kabéh, [^206] “Tahan tanganmu (sekang temindak perang), leksanakna sembayang lan lunasi jakat!” Rikala dhéwéké kabéh déwajibna perang, dadakan sebagéané dhéwéké (wong lamis/munapék) padha wedi maring menungsa (mungsuh), kaya wediné maring Gusti Allah, malah lewih wedi maning (sekang kuwé). Dhéwéké padha ngucap, “Dhuh Pengéran kula sedaya, kenging napa Penjenengan majibaken perang dhateng kula? Kenging napa Penjenengan mboten nundha (wajibé perang niku) dhateng kula sewetawis wekdal malih?” Ucapna, “Kesenengan neng dunya kiyé mung semendhing lan akhérat kuwé lewih apik tumrap wong-wong sing padha semarah maring Gusti Allah (olih ganjaran mélu perang) lan ko kabéh ora bakal déaniaya (dékapitunani) semendhing-mendhinga.”

[^206]: Wong sing mbuktékna awaké duwé precaya lan njaluk idin mangkat perang seurungé ana préntah kon perang.

## 4:78

Neng ngendi baé anané ko kabéh, pati bakal nemoni, senajan ko padha ana neng njero bénténg sing dhuwur lan teguh. Angger dhéwéké olih kebagusan, dhéwéké padha ngucap, “Kiyé sekang sisihé Gusti Allah,” lan angger dhéwéké kenang apes (ketiban ala) dhéwéké padha ngucap, “Kiyé sekang sliramu (Muahammad).” Dhawuhna, “Kabéhan tekané sekang sisihé Gusti Allah.” Mangka kenangapa wong-wong kuwé (wong-wong lamis/muanfik) méh ora mahami ucapan semendhing-mendhinga?”

## 4:79

Kebecikan apa baé sing ko kabéh pekolih, anané sekang sisihé Gusti Allah, lan apes (prékara ala) apa baé sing ngenani dhéwéké, kuwé sekang (salahé) awaké dhéwék. Ingsun wis ngutus sliramu (Muhammad) dadi utusan maring (kabéhan) menungsa. Lan cukup mung Gusti Allah sing dadi seksi.

## 4:80

Sapa wongé manut maring Utusan (Muhammad) mangka setemené dhéwéké wis manut maring Gusti Allah. Lan sapa wongé mléngos (sekang pemanut kuwé) mangka (kawruhana) Ingsun ora ngutus sliramu (Muhammad) nggo dadi pengreksané dhéwéké kabéh [^207] .

[^207]: Utusan (Kanjeng Nabi Muhammad) ora nanggung-jawab ingatasé tindakanné dhéwéké kabéh lan ora njamin wong-wong kuwé ora nglakoni keluputan.

## 4:81

Lan dhéwéké (wong-wong lamis) padha ngucap, “(Kewajibané inyong kabéh mung) manut.” Ning, angger dhéwéké wis padha lunga sekang sandhingmu (Muhammad), sebagéan sekang dhéwéké padha ngatur siyasat neng wektu wengi (gawé putusan) béda sekang sing wis dhéwéké ucapna miki. Gusti Allah nyathet siyasat sing dhéwéké atur neng wektu wengi kuwé, mangka mléngosa sekang dhéwéké lan padha tawakala maring Gusti Allah. Cukup Gusti Allah sing dadi pengayom.

## 4:82

Mangka apa dhéwéké ora padha nyecep (isiné) Al-Qur’an? Sekirané (Al-Qur’an) kuwé udu sekang Gusti Allah, mesthiné dhéwéké nemokna akéh prékara sing padha sulaya neng senjeroné (Al-Qur’an).

## 4:83

Lan angger butul maring dhéwéké sewiji kabar ngenani ketentreman utawané kemirisan, dhéwéké padha (gagiyan) nyiyarna. (Mangkané) angger dhéwéké padha masrahna maring Utusan (Muhammad) lan Ulil Amri [^208] neng antarané dhéwéké kabéh, mesthi wong-wong sing kepéngin ngerti beneré (arep bisa) ngawéruhi (secara sah) sekang slirané kabéh (Utusan lan Ulil Amri). [^209] Sekirané udu merga peparing lan welas-asihé Gusti Allah maring ko kabéh, mesthiné ko padha ngetutna sétan, kejaba mung sebagéan cilik (neng antarané ko kabéh).

[^208]: Wong-wong penting batiré Rasul.

[^209]: Miturut juru tapsir sing liyané, maksudé yakuwé: angger sewijiné kabar ngenani ketrenteman lan kemirisan kuwé débutulna maring Rasul lan Ulil Amri, mesti Rasul lan Ulil Amri sing ahli bisa netepna pengertén (istimbat) sekang kabar kuwé.

## 4:84

Mangka peranga sliramu (Muhammad) neng dalané Gusti Allah, sliramu ora debot-boti kejaba awaké sliramu pribadi. [^210] Gugahen (semangaté) wong sing padha precaya (nggo perang). Moga-moga Gusti Allah nolak (nglumpuhna) serangané wong-wong sing kapir kuwé. Gusti Allah banget gedhé kekuwatan-É lan banget keras siksa-Né.

[^210]: Préntah perang kuwé kudu déleksanakna déning Nabi Muhammad s.a.w, merga sing ketiban préntah slirané pribadi. Ayat kiyé ana gandhéng-cenengé karo warga Medinah sing akéh-akéhé padha ngedhap mélu perang Badar  bareng Kanjeng Nabi. Mulané temurun ayat kiyé sing akon maring Kanjeng Nabi mangkat perang senajan dhéwékan.

## 4:85

Sapa wongé awéh pitulung kanthi pitulungan sing apik, mesthi dhéwéké bakal olih bagéan sekang (ganjaran)nya lan sapa wongé awéh pitulung kanthi pitulungan sing ala, mesthi dhéwéké bakal mikul bagéan sekang (dosa)nya. Gusti Allah Mahakewasa ingatasé samubarang kabéh.

## 4:86

Lan angger ko kabéh déormati kanthi sewiji (ngalam) pekurmatan, mangka walesen pekurmatan kuwé nganggo sing lewih apik, utawa walesen (pekurmatan kuwé, sing setimpal). Temen, Gusti Allah ngétung-ngétung samubarang kabéh.

## 4:87

Gusti Allah, ora nana Pengéran seliyané Penjenengané. Penjenengané mesthi bakal ngumpulna ko kabéh neng dina Kiyamat sing ora mangmang (bakal) kedadéané. Sapa sing lewih bener ucapan(é) tenimbang Gusti Allah?

## 4:88

Mangka kenangapa ko padha (pecah) dadi rong golongan [^211] sejeroné (ngadhepi) wong-wong lamis (munapék), mangkané Gusti Allah wis mbalékna dhéwéké (maring kapir) merga usahané dhéwéké kabéh? Apa ko padha duwé maksud awéh pitudhuh maring wong sing wis déjorna kesasar déning Gusti Allah? Sapa wongé sing déjorna kesasar déning Gusti Allah, ko kabéh ora bakal olih dalan (nggo awéh pitudhuh) maring dhéwéké.

[^211]: Golongané wong precaya sing mbélani golongané wong lamis (munapék) lan golongané wong precaya sing dadi mungsuhé dhéwéké kabéh.

## 4:89

Dhéwéké kabéh kepéngin supayané ko padha dadi kapir (mbangkang) kayadéné dhéwéké kabéh wis dadi kapir saéngga ko dadi padha (karo dhéwéké). Aja nganti ko padha ndadékna sekang antarané dhéwéké minangka batir-batir(mu), seurungé dhéwéké padha boyong maring dalané Gusti Allah. Angger dhéwéké padha mléngos [^212] mangka tawanen dhéwéké lan paténana dhéwéké neng endi baé dhéwéké ko temokna, lan aja nganti ko padha ndadékna wong siji baé neng antarané dhéwéké kabéh minangka batir setiya lan penulung,

[^212]: Décritakna, lamon sewetara wong Arab sing teka maring Kanjeng Nabi s.a.w neng Medinah, terus padha mlebu Islam, ning banjur dhéwéké padha kenang prenyakit Medinah. Merga kuwé dhéwéké padha bali kapir maning, lan padha metu sekang Medinah. Banjur wong-wong kuwé ketemu karo batir-batiré Kanjeng Nabi, sing banjur takon apa sebabé dhéwéké padha ninggalna Medinah. Wong-wong kuwé padha crita lamon dhéwéké padha kenang prenyakit Medinah. Para batiré Kanjeng Nabi takon, “Kenangapa ko ora padha nyonto sing apik sekang Kanjeng Nabi?”. Neng prekara kiyé para batiré Kanjeng Nabi pecah dadi rong golongan. Separoné duwé penemu lamon wong-wong kuwé wis dadi lamis (munapék). Separoné maning duwé penemu lamon dhéwéké kabéh kuwé ésih klebu Islam. Banjur temurun ayat kiyé sing nyalahna kaum muslimin merga pecah dadi rong golongan kuwé, lan mréntahna supayané wong-wong Arab mau décekel lan dépaténi, angger dhéwéké padha ora boyong maring Medinah, merga dhéwéké kabéh dépadhakna karo wong musrik liyané.

## 4:90

kejaba wong-wong sing njaluk déayomi maring sewiji golongan, sing antarané ko kabéh lan golongan kuwé wis ana janjian (akur) [^213] utawa wong sing teka maring ko kabéh ning atiné padha krasa kabotan merangi ko kabéh utawa merangi kaumé. [^214] Sekirané Gusti Allah ngersakna, masthi déparingna (déning Penjenengané) kuwasa maring dhéwéké (sejeroné) ngadhepi ko kabéh, mangka mesthi dhéwéké padha merangi ko kabéh. Ning angger dhéwéké padha ngejorna ko kabéh, lan ora merangi ko lan nawakna kerukunan maring ko kabéh (teluk), mangka Gusti Allah ora paring dalan maring ko kabéh (nggo nyekel lan maténi) dhéwéké kabéh.

[^213]: Ayat kiyé dadi dhasar hukum suaka.

[^214]: Ora mbalani lan wis nganakna sesrawungan karo wong-wong muslimin.

## 4:91

Mbésuk bakal ko kabéh temoni (golongan-golongan) sing liya, sing kepéngin supayané dhéwéké padha urip aman bareng-bareng ko kabéh lan aman (uga) bareng karo kaumé. Saben-saben dhéwéké déséng bali maring pitnah (nyekuthokna Gusti Allah) dhéwéké padha njegur maring sejeroné (pitnah kuwé). Merga kuwé, angger dhéwéké ora ngejorna ko kabéh lan ora gelem tawa kerukunan maring ko kabéh, ora téyéng nyegah tangané (sekang merangi ko kabéh), mangka cekelen lan paténana dhéwéké kabéh neng endi baé dhéwéké ko temoni, lan dhéwéké kuwé wong-wong sing Ingsun paring alésan sing genah (nggo merangi, nyekel lan maténi) dhéwéké kabéh.

## 4:92

Lan ora pantes tumrap wong sing precaya maténi wong sing precaya (liyané), kejaba merga keliru (ora sengaja). Sapa wongé maténi wong sing precaya merga keliru (preyoga) dhéwéké merdekakna batur-tukon (budak) mukmin lan (mbayar) tebusan sing désrahna maring kulawargané (sing dépaténi kuwé), kejaba angger dhéwéké kabéh (kulawargané sing dépaténi) ngrilakna bayaran. Angger dhéwéké (sing dépaténi) golongané sing nyatroni ko kabéh, mangkané dhéwéké wong precaya, mangka (preyoga sing maténi) merdhékakna budak sing precaya. Lan angger dhéwéké (sing dépaténi) sekang kaum (kapir) sing ora ana janjian (akur-akuran) antarané ko kabéh karo dhéwéké, mangka (preyoga sing maténi) mbayar tebusan sing désrahna maring kulawargané (sing dépaténi) lan merdhékakna budak sing precaya. Sapa wongé ora nemu (budak sing precaya), mangka (sing maténi) preyoga puasa rong wulan terus-terusan minangka tobat maring Gusti Allah. Lan Gusti Allah Maha Ngawuningani, Mahawicaksana.

## 4:93

Lan sapa wongé maténi siji baé wong sing precaya kanthi sengaja, mangka piwalesé neraka Jahanam, dhéwéké langgeng neng njeroné. Gusti Allah bendu maring dhéwéké, lan nyupatani sarta nyedhiakna siksa sing gedhé tumrap wong mau.

## 4:94

Hé wong-wong sing padha precaya! Angger ko kpadha lunga (mangkat perang) neng dalané Gusti Allah, mangka détliti (goléta keterangan) lan ko aja padha ngucap maring wong sing ngucapna ’salam’ maring ko kabéh, [^215] “Ko kabéh udu wong sing precaya” (banjur ko padha maténi wong mau) nggo tujuan golét bandha penguripan dunya, mangkané neng sisihé Gusti Allah ana bandha sing akéh banget. Kaya kuwé uga anané ko kabéh gemiyén, [^216] banjur Gusti Allah paring nékmat-É maring ko kabéh, mangka tlitinen. Temen, Gusti Allah Mahanastiti maring apa sing ko kabéh pergawé.

[^215]: Uga démaksud wong sing padha ngucapna kalimah Laa ilaaha illallah.

[^216]: Wong kuwé urung genah Islamé tumrap wong akéh, ko uga padha kaya kuwé gemiyén.

## 4:95

Ora padha antarané wong precaya sing padha njagong (sing ora mélu perang) tanpa uzur (alangan) karo wong sing toh-pati neng dalané Gusti Allah nganggo bandhané lan awaké. Gusti Allah munjulna drajaté wong-wong sing padha toh-pati nganggo bandhané lan awaké ingatasé wong-wong sing padha njagong baé (ora mélu perang tanpa alangan). Maring dhéwék-dhéwék, Gusti Allah njanjékna ganjaran sing apik (suwarga) lan Gusti Allah munjulna wong-wong sing toh-pati (mbéla agamané Gusti Allah) ingatasé wong sing njagong kanthi ganjaran sing gedé,

## 4:96

(yakuwé) pirang-pirang drajat peparingé Gusti Allah, lan (uga) déparingi pengampura lan welas-asih. Gusti Allah Maha Ngampura, Mahaasih.

## 4:97

Setemené wong-wong sing déjabud nyawané déning malaékat neng sejeroné kahanan nganiaya (gawé tuna) awaké dhéwék, [^217]  dhéwéké (para malaékat) takon, “Kepriwé jané ko?” Wong-wong kuwé semaur, “Inyong kabéh wong-wong kaniaya neng bumi (Mekah).” Dhéwéké (para malaékat) takon, “Mbok iya buminé Gusti Allah kuwé amba, saéngga ko padha téyéng hijrah (bayang-boyong) neng bumi kuwé?” Mangka wong-wong kuwé panggonané neng neraka Jahanam, lan (Jahanam) kuwé seala-alané panggonan bali,

[^217]: Wong-wong Islam Mekah sing ora gelem boyong bareng Kanjeng Nabi s.a.w, mangkané dhéwéké kabéh jané sanggup. Dhéwéké kabéh détindhes lan dépeksa neng wong kapir kon mélu bareng dhéwéké lunga maring Perang Badar; akhiré neng antarané dhéwéké kabéh ana sing mati (kenang panah) neng peperangan kuwé.

## 4:98

kejaba dhéwéké sing padha kaniaya kuwé becik lanang utawa wadon lan bocah-bocah sing ora pideksa lan ora weruh dalan (nggo boyong),

## 4:99

mangka dhéwéké kabéh kuwé, moga-moga Gusti Allah paring pengampura maring wong-wong mau. Gusti Allah Maha Mranani, Maha Ngampura.

## 4:100

Lan sapa wongé boyong neng dalané Gusti Allah, mesthi dhéwéké kabéh bakal olih neng bumi kiyé panggonan boyong sing jembar lan (rejeki) sing akéh. Sapa wongé metu sekang umahé kanthi tujuan boyong merga (manut maring) Gusti Allah lan Utusan-É, banjur dhéwéké ketiban pati (seurungé butul maring nggon sing détuju) mangka temen, ganjarané wis détetepna neng sisihé Gusti Allah. Lan Gusti Allah Maha Ngampura, Mahaasih.

## 4:101

Lan angger ko kabéh lelungan neng bumi, mangka ora dosa ko padha nglakoni (qasar), [^218] angger ko padha wedi déserang déning wong kapir. Setemené wong kapir kuwé mungsuh sing cetha tumrapé ko kabéh.

[^218]: Miturut tapsir umum, tegesé qasar kuwé sembayang sing patang rekangat dédadékna rong rekangat.

## 4:102

Lan angger sliramu (Muhammad) ana neng tengah-tengahé dhéwéké kabéh (batiré-batiré sliramu), banjur sliramu arep nglakoni sem-bayang bareng-bareng dhéwéké, mangka preyoga serombongan sekang dhéwéké njanggleng (sembayang) bareng sliramu lan padha nyekel pedhamané (senjatané), banjur angger dhéwéké kabéh (sing sembayang bareng sliramu) sujud (wis nyempurnakna serékangat) [^219] mangka preyoga dhéwéké padha boyong sekang mburiné sliramu (nggo ngadhepi mungsuh) lan preyoga teka serombongan liya sing urung sembayang, banjur dhéwéké padha sembayang bareng sliramu, [^220] lan preyoga dhéwéké padha siyap-siyaga nyekel pedhamané dhéwék. Wong-wong kapir padha kepéngin ko kabéh ora serilik maring pedhama lan dunya-bandhamu, banjur dhéwéké nglurug ko kabéh sepisan bres. Lan kena baé ko padha nggletakna pedhama-pedhamamu, angger ko padha kenang palangan merga udan, utawa merga ko padha mriyang, lan padha siyap-siyaga ko kabéh. [^221] Temen, Gusti Allah wis nyedhiakna siksa sing gawé nisthané nggo wong-wong sing mbangkang (kapir) kuwé.

[^219]: Miturut sebagéan akéh juru tapsir, angger wis rampung serekangat, terus dérampungna serekangat maning dhéwékan, lan Kanjeng Nabi lenggah nunggu klompok sing nomer loro.

[^220]: Rekangat sing sepisanan, lan rekangat pindhoné uga padha dérampungi dhéwék lan dhéwéké kabéh ngrampungi sembayang bareng-bareng Kanjeng Nabi s.a.w.

[^221]: Carané sembayang khauf kaya kesebut neng ayat 102, kiyé délakokna neng kahanan sing kira-kira ésih bisa délakoni. Angger kahanané ora bisa, mangka sembayang kuwé délakokna sebisa-bisané, senajan mung karo ngucapna tasbéh (ucapan subhanallah).

## 4:103

Sebanjuré, angger ko kabéh wis nglakoni sembayang(mu), élinga maring Gusti Allah rikala ko padha njanggleng, neng wektu njagong lan rikala turon. Banjur angger ko kabéh wis krasa aman, mangka lakonana sembayang kuwé (kaya biasané). Temen, sembayang kuwé kewajiban sing dépesthékna wektuné ingatasé wong-wong sing precaya.

## 4:104

Lan aja nganti ko atiné padha nglokro neng sejeroné ngudag dhéwéké kabéh (mungsuh-mu). Angger ko padha kenang rasa lara, mangka ngertia dhéwéké kabéh kenang rasa lara (uga), kayadéné ko padha rasakna, lan ko kabéh ésih bisa ngarep-arep sekang Gusti Allah apa sing dhéwéké ora bisa arep-arepna. Gusti Allah Maha Ngawuningani, Mahawicaksana.

## 4:105

Temen, Ingsun wis nurunaken Kitab (Al-Qur’an) maring sliramu (Muhammad) nggawa bebener, supaya sliramu ngadili menungsa kanthi apa sing wis dewulangna déning Gusti Allah maring sliramu lan aja nganti ko padha dadi wong sing nglawan maring (wong sing ora salah), merga mbélani wong sing nyidrani (khianat), [^222]

[^222]: Ayat kiyé lan sewetara ayat seterusé déturunaken gandhéng sangkut karo laku maling sing délakokna déning Tu’mah lan dhéwéké ngumpetna barang colongané neng umahé wong Yahudi. Tu’mah ora ngakoni penggawéyané kuwé, malah ndakwa sebeneré sing nyolong barang kuwé wong Yahudi. Prekara kiyé déwadulna déning sedulur-seduluré Tu’mah maring Kanjeng Nabi s.a.w, lan dhéwéké padha nyuwun supayané Kanjeng Nabi mbélani Tu’mah lan ngukum wong Yahudi mau, Ning dhéwéké padha ngerti jan-jané sing nyolong barang kuwé Tu’mah. Nabi s.a.w, pribadhi méh baé mbenerna dakwanané Tu’mah lan seduluré ingatasé wong Yahudi.

## 4:106

lan nyuwuna ngampura maring Gusti Allah. Temen, Gusti Allah Maha Ngampura, Mahaasih .

## 4:107

Lan aja nganti ko padha dhebadan nggo (mbélani) wong sing nyidrani awaké dhéwéké. Temen, Gusti Allah ora dhemen maring wong-wong sing terus-terusan cidra lan blepotan dosa,

## 4:108

dhéwéké bisa padha umpetan sekang menungsa, ning ora bisa umpetan sekang (pemriksané) Gusti Allah. Merga Gusti Allah bareng-bareng karo dhéwéké kabéh, rikala neng sewijiné wengi dhéwéké padha netepna putusan wéwadi sing ora dékepareng-Na. Lan Gusti Allah Maha Nglingkupi ingatasé apa sing dhéwéké kabéh pergawé.

## 4:109

Kuwé anané ko kabéh! Ko padha dhebadan nggo (mbélani) dhéwéké kabéh sejeroné urip neng dunya kiyé, ning sapa sing arep ngla-wan Gusti Allah nggo (mbélani) dhéwéké neng dina Kiyamat? Utawané, sapa sing dadi pengayomé dhéwéké (ingatasé siksané Gusti Allah)?

## 4:110

Lan sapa wongé temindak ala lan nganiaya awaké dhéwék, banjur dhéwéké nyuwun ngampura maring Gusti Allah, mesthi dhéwéké bakal nemokna lamon Gusti Allah Maha Ngampura, Mahaasih.

## 4:111

Lan sapa wongé gawé dosa, mangka setemené dhéwéké gawé (dosa kuwé) nggo (kangélané) awaké dhéwék. Lan Gusti Allah Maha Ngawuningani, Mahawicaksana.

## 4:112

Lan sapa wongé gawé luput utawa dosa, banjur dhéwéké ndakwakna maring wong sing ora salah, mangka temen, wong kuwé wis mikul sewijiné apus-apus lan dosa sing cetha.

## 4:113

Lan angger udu merga peparingé Gusti Allah lan kewelasan-É maring sliramu (Muhammad) mesthiné segolongan sekang wong-wong mau kepengin banget nyasarna sliramu. Ning dhéwéké mung padha nyasar-na awaké dhéwék, lan ora mbahayakna sliramu semendhing-mendhinga. Lan (uga merga) Gusti Allah wis nurunaken Kitab (Al-Qu’an) lan Hikmah (Sunnah) maring sliramu, lan wis paring piwulang maring sliramu apa sing urung sliramu ngerténi. Kanugrahané Gusti Allah sing wis déparingna maring sliramu kuwé gedhé banget.

## 4:114

Ora nana kebecikan sekang akéhé omongan wadiné dhéwéké kabéh, kejaba omongan wadi sekang wong sing préntah (wong) kon sedhekah, utawa gawé kebagusan, utawa nganakna guyub-rukun neng antarané menungsa. Sapa wongé temindak kaya kuwé merga golét renané Gusti Allah, mangka mbésuk mesthi Ingsun bakal paring maring dhéwéké ganjaran sing gedhé.

## 4:115

Lan sapa wongé mbangkang maring Utusan (Muhammad) sewisé cetha bebener tumrap dhéwéké, lan mélu dalan sing udu dalané wong-wong mukmin, Ingsun jorna dhéwéké neng sejeroné sasar sing wis padha délakoni kuwé, lan bakal Ingsun lebokna dhéwéké maring njero neraka Jahanam, lan kuwé seala-alané panggonan (nggo) bali.

## 4:116

Gusti Allah ora arep ngampura dosa syirik (nyekuthokna Gusti Allah karo sewiji-wiji) lan Penjenengané ngampurani dosa seliyané kuwé tumrap sapa sing Penjenengan kersakna. Lan sapa wongé nyekuthokna (sewiji-wiji) karo Gusti Allah, mangka temen, dhéwéké wis kesasar adoh banget.

## 4:117

Sing dhéwéké padha kabéh sembah seliyané Gusti Allah, kuwé ora liya, mung inasan (brehala) [^223] lan dhéwéké ora liya mung nyembah sétan sing duraka,

[^223]: Asal maknané tembung inasan kuwé wadon-wadon. Reca-reca brehala sing désembah neng wong Arab Jahiliyah kuwé biasané déarani karo aran-aran wadon, umpamané al-Lata, al-Uzza lan Manah. Bisa uga tegesé wong-wong mati, barang-barang sing ora keton lan barang-barang sing ora duwé daya.

## 4:118

sing désupatani déning Gusti Allah, lan (sétan) kuwé ngucapna, “Kula mesthi ajeng mendhet bagéan ingkang pinésthi saking kawula-kawula Penjenengan, [^224]

[^224]: Neng kabéh menungsa ana daya nggo temindak apik, uga ana daya nggo temindak ala. Sétan arep nggunakna daya kuwé nggo gawé ala, nggo nyilakani menungsa.

## 4:119

lan mesti ajeng kula sasaraken kiyambeké sami, lan ajeng kula tangékna angen-angen suwung nggé kiyambeké, lan ajeng kula préntah kiyambeké kén sami motong kuping-kuping kéwan ingon (lajeng kiyambeké éstu-éstu motong kuping kéwan niku), [^225] lan ajeng kula préntah kiyambeké ngewahi ciptananipun Gusti Allah, (lajeng kiyambeké sami éstu-éstu ngewahi).” [^226] Sapa wongé sing ndadékna sétan dadi pengayom seliyané Gusti Allah, mangka temen dhéwéké, nanggung kapitunan sing cetha.

[^225]: Miturut peprecayaé wong Arab jahiliyah, kéwan-kéwan sing arep nggo korban maring reca brehala, kudu dépotong kupingé dhisit, lan kéwan sing kaya kiyé ora olih nggo détunggangi lan ora kena dénggo ngapa-apa lan kudu déculna maning.

[^226]: Ngowahi ciptanané Gusti Allah bisa ateges ngowahi apa sing décipta déning Gusti Allah kayadéné ngebiri kéwan. Ana sing napsiri karo ngowahi agamané Gusti Allah.

## 4:120

(Sétan kuwé) ngawéhna janji-janji maring wong-wong mau nangékna angen-angen suwung maring dhéwéké, mangkané sétan kuwé mung njanjékna apus-apus maring dhéwéké kabéh.

## 4:121

Dhéwéké (sing padha déapusi) kuwé panggonané neng neraka Jahanam lan dhéwéké kabéh ora bakal olih panggonan (liyané nggo) mlayu sekang neraka kuwé.

## 4:122

Lan wong sing padha precaya lan nglakoni penggawéyan becik mbésuk bakal Ingsun lebokna mring njero suwarga sing neng ngisoré mili kali-kali, dhéwéké padha langgeng neng njeroné selawas-lawasé. Lan janjiné Gusti Allah kuwé bener. Lan sapa sing lewih bener pengendikane tenimbang Gusti Allah?

## 4:123

(Ganjaran sekang Gusti Allah) kuwé udu pengangen-angenmu [^227] lan udu (uga) angen-angené Ahli Kitab. Sapa wongé sing mergawé ala, mesthi déwales setimpal karo penggawé ala kuwé, lan dhéwéké kabéh ora bakal olih pengayom lan penulung seliyané Gusti Allah.

[^227]: “mu” neng kéné ana sing napsiri kaum Muslimin lan ana uga sing napsiri kaum musrikin. Maksudé ganjaran neng akhérat ora kaya angen-angen lan kekarepané dhéwéké kabéh, ning patrap karo pepesthén agama.

## 4:124

Lan sapa wongé nglakoni tindak kebagusan, becik lanang utawa wadon turan dhéwéké padha precaya, mangka dhéwéké kabéh bakal mlebu maring suwarga lan dhéwéké ora dégawé tuna semendhing-mendhinga.

## 4:125

Lan sapa sing lewih apik agamané tenimbang wong sing kanthi rila semarah maring Gusti Allah, turan dhéwéké nglakoni kebagusan, lan ngetutna agama Ibrahim sing jejeg? Lan Gusti Allah wis milih Ibrahim dadi kekasih-É.

## 4:126

Lan kagungané Gusti Allah apa sing ana neng langit lan apa sing ana neng bumi lan (kawruhé) Gusti Allah nglingkupi ingatasé samubarang kabéh.

## 4:127

Lan dhéwéké padha njaluk ketetepan hukum (fatwa) maring sliramu ngenani wong wadon. Dhawuhna, “Gusti Allah paring ketetepan hukum (fatwa) maring ko kabéh ngenani dhéwéké, [^228] lan apa sing déwa-cakna maring ko kabéh senjeroné Al-Qur’an (uga paring putusan hukum) ngenani wong-wong wadon yatim sing ora ko wéhi apa-apa (mas kawin) sing détetepna nggo dhéwéké, mangkané ko padha kepéngin mbojo wong wadon kuwé [^229] lan (ngenani) bocah-bocah sing ésih keton ora daya. Lan (Gusti Allah dhawuh maring ko kabéh) supaya ngrumat bocah-bocah yatim kanthi adil. Lan kebecikan apa baé sing ko lakoni, setemené Gusti Allah Maha Ngawuningani.

[^228]: Waca An-Nisa ([^4]: 2 lan 3

[^229]: Miturut adat Arab jahiliyah, sewiji wali nguwasani wong wadon yatim sing dadi rumatané, lan ngewasani bandhané. Agger wadon yatim kuwé ayu rupané, banjur débojo lan déjikot bandhané. Angger wong wadon yatim kuwé ala rupané déalang-alangi kawin karo wong lanang liya supayané bisa ngewasani bandhané. Ayat kiyé nglarang adat kuwé.

## 4:128

Lan upamané ana wong wadon kewatir lanangé arep nusyuz [^230] utawa temindak ora preduli (ora opén) mangka sekaroné kena nganakna geguyuban sing temen, [^231] lan guyub kuwé lewih apik (tumrap dhéwéké kabéh) senajan menungsa kuwé miturut wateké mbethithil. [^232] Lan angger ko padha ngapiki (srawung-apik karo bojomu) lan ngreksa awakmu (sekang nusyuz lan laku ora opén), mangka temen, Gusti Allah Mahanastiti maring apa sing ko padha pergawé.

[^230]: Deleng tegesé nusyuz tumrap wong wadon neng cathetan An-Nisa ([^4] : 34. Nusyuz tumrap wong lanang kuwé temindak keras maring bojo, ora gelem ngembuli lan ora gelem awéh apa sing dadi haké.

[^231]: Kaya wong wadon nrima sewetara haké dékurangi asal lanangé gelem becik maning.

[^232]: Wateké menungsa kuwé ora gelem ngeculna bagéan haké maring wong liya kanthi rila atiné, senajan kaya kuwé angger bojo ngrilakna sebagéan haké, mangka sing lanang kena nampani.

## 4:129

Lan ko kabéh ora bakal bisa nglakoni adil neng antarané bojo-bojo(mu) senajan ko banget kepénginé temindak kaya kuwé, merga kuwé aja nganti ko padha kebangeten goli bot-sih (maring sing ko kabéh dheme-ni), saéngga ko kabéh ngejorna (bojo) sing liyané padha kepiran. Lan angger ko padha nganakna dandan lan ngreksa awaké dhéwék (sekang slingkuh) mangka temen, Gusti Allah Maha Ngampura, Maha Asih.

## 4:130

Lan angger sekaroné padha pegatan, mangka Gusti Allah bakal paring kecukupan maring sedhéwék-dhéwéké sekang kanug-rahan-É. Lan Gusti Allah Mahajembar (kanugrahan-É), Mahawicaksana.

## 4:131

Lan kagungané Gusti Allah apa sing ana neng langit lan apa sing ana neng bumi, lan temen, Ingsun wis mréntahna maring wong sing déwéhi kitab suci seurungé ko kabéh lan (uga) maring ko supaya padha semarah maring Gusti Allah. Ning angger ko padha nyidrani (kawruhana mung) kagungané Gusti Allah apa sing ana neng langit lan apa sing ana neng bumi, lan Gusti Allah Maha Mbandhuara, Maha Pinuji.

## 4:132

Lan kagungané Gusti Allah, apa sing ana neng langit lan apa sing ana neng bumi. Cukup Gusti Allah sing dadi pengreksané.

## 4:133

Angger Gusti Allah ngersakna, mesthi désirnakna ko kabéh, hé menungsa! Banjur Penjenengané tekakna (umat) sing liya (minangka gentiné ko kabéh) lan Gusti Allah Mahakewasa temindak sing kaya kuwé.

## 4:134

Sapa baé sing ngarepna ganjaran neng dunya, mangka kawruhana neng sisihé Gusti Allah ana ganjaran dunya lan akhérat. Lan Gusti Allah Maha Midanget, Maha Mriksani.

## 4:135

Hé wong-wong sing padha precaya! Padha dadia ko kabéh wong sing njejegna adil, dadi seksi merga Gusti Allah, senajan ingatasé awakmu dhéwék utawa ingatasé biyung-rama lan sanak-sedulurmu. Angger dhéwéké (sing dédakwa) sugih utawa miskin, mangka Gusti Allah lewih ngerti pigunané (kebagusané). Mangka aja nganti ko padha ngetutna hawa nepsu merga kepéngin nyimpang sekang bebener. Lan angger ko padha muter-walik (tetembungan) utawa ngedhap dadi seksi, mangka ngertia Gusti Allah Mahanastiti ingatasé kabéh sing ko padha pergawé.

## 4:136

Hé wong-wong sing padha precaya! Padha tetepa precaya maring Gusti Allah lan Utusan-É (Muhammad) lan maring Kitab (Al-Qur’an) sing déturunaken maring Utusan-É, karo maring Kitab sing déturunaken seurungé. Sapa wongé ingkar maring Gusti Allah, malaékat-malaékat-É, kitab-kitab-É, utusan-utusan-É lan dina pungkasan, mangka temen, wong kuwé wis kesasar adoh banget.

## 4:137

Setemené wong-wong sing padha precaya banjur kapir, banjur precaya (maning), banjur kapir maning terus tambah kapiré, mangka Gusti Allah ora bakal ngampura (maring) dhéwéké lan ora (uga) nuduhna maring dhéwéké kabéh dalan (sing jejeg).

## 4:138

Wertakna maring wong-wong lamis (munapék) lamon dhéwéké bakal olih siksa sing perih,

## 4:139

(yakuwé) wong-wong sing padha ndadékna wong-wong kapir dadi pemimpiné kanthi ninggalna wong-wong mukmin. Apa dhé-wéké padha golét kekuwatan neng sisihé wong kapir kuwé? Kawruhana lamon kabéh kekuwatan kuwé kagungané Gusti Allah.

## 4:140

Lan temen Gusti Allah wis nurunaken (plang-geran) kanggo ko kabéh neng njero Kitab (Al-Qur’an) lamon angger ko padha krungu ayat-ayat-É Gusti Allah déingkari lan nggo guyonan (neng wong kapir) mangka aja nganti ko kabéh njagong bareng-bareng dhéwéké, seurungé dhéwéké mlebu maring omongan sing liya. Merga (angger tetep njagong karo dhéwéké), mestiné ko kabéh padha karo wong-wong kuwé. Temen Gusti Allah bakal ngumpulna kabéh wong munapék lan wong-wong kapir neng neraka Jahanam,

## 4:141

(yakuwé) wong sing nunggu-nunggu (kedadéan) sing arep teka ingatasé ko kabéh. Angger ko padha olih kamenangan sekang Gusti Allah dhéwéké padha ngucap, “Toli inyong padha (melu perang) bareng ko kabéh?” Lan angger wong kapir olih bagéan, dhéwéké padha ngucap, “Toli inyong padha mélu gawé menang maring ko, [^233] lan mbélani ko kabéh sekang wong mukmin?” Mangka Gusti Allah bakal paring putusan neng antarané ko kabéh neng dina kiyamat. Gusti Allah ora bakal paring dalan maring wong kapir nggo ngalahna wong-wong sing precaya.

[^233]: Kanthi cara mbukak wadi-wadiné wong mukmin lan mbutulna théthék-bengéké maring wong kapir, utawa angger dhéwéké perang neng péhaké wong mukmin dhéwéké goli perang ora temekan ati.

## 4:142

Setemené wong-wong lamis (munapék) kuwé arep ngapusi Gusti Allah, ning Gusti Allah sing arep ngapusi dhéwéké kabéh. [^234] Angger dhéwéké padha njanggleng nggo sembayang, dhéwéké kabéh temandang kanthi bebeh. Dhéwéké duwé tujuan pamér (kepéngin déalem) neng ngarepé menungsa. Lan dhéwéké ora padha éling (maring) Gusti Allah kejaba mung semendhing pisan. [^235]

[^234]: Gusti Allah ngejorna dhéwéké neng pengakon precaya, mula kuwé dhéwéké déladheni kaya ngladheni para mukmin. Sewetara kuwé Gusti Allah wis nyedhiakna neraka nggo dhéwéké minangka dadi piwales apus-apusé dhéwéké kuwé.

[^235]: Dhéwéké sembayang mung kalan-kalan, yakuwé angger dhéwéké ana neng ngarepé wong.

## 4:143

Wong-wong mau ana neng senjeroné mamang antarané sing kaya kuwé (precaya apa kapir), ora kepélu maring golongan kiyé (wong precaya) lan ora (uga) maring golo-ngan kaé (wong kapir). Sapa wongé déjorna kesasar déning Gusti Allah, mangka ko kabéh ora bakal nemu dalan (nggo awéh pitudhuh) maring dhéwéké.

## 4:144

Hé wong-wong sing padha precaya! Aja nganti ko padha ndadékna wong-wong kapir dadi pemimpin seliyané sekang wong-wong mukmin. Apa ko padha kepéngin awéh alésan sing genah tumrap Gusti Allah (nggo ngukum ko kabéh)?

## 4:145

Temen, wong-wong lamis (munapék) kuwé (dépanggona) neng lapis sing paling ngisor neng neraka. Lan ko kabéh ora bakal olih wong sing tulung nggo dhéwéké.

## 4:146

Kejaba wong-wong sing padha tobat lan ngapiki awaké dhéwék [^236] lan cekelan kenceng maring (agamané) Gusti Allah lan kanthi tulus iklas (nindakna) agamané krana Gusti Allah. Mangka dhéwéké kuwé padha bareng-bareng karo wong-wong sing precaya lan mbésuk Gusti Allah bakal maringi ganjaran sing gedhé karo wong-wong sing padha precaya.

[^236]: “Ngapiki awak” tegesé nyambet gawé sing apik nggo ngilangna ngakibat sing ala lan kesalahan sing kelakon.

## 4:147

Gusti Allah ora bakal nyiksa ko kabéh, angger ko padha kesuwun (maring Gusti Allah) lan precaya. Lan Gusti Allah Mahasukur, [^237] Maha Ngawuningani.

[^237]: Maringi ganjaran ingatasé amal kawula-Né ngampura kesalahané, nambahi nékmat-É.

## 4:148

Gusti Allah ora karenan (maring) pengucap ala, (sing déucapna) blakasuta kajaba déning wong sing kenang aniaya. [^238]  Lan Gusti Allah Maha Midhanget, Maha Ngawuningani.

[^238]: Wong sing kenang aniaya olih ngajokna maring hakim utawa penguwasa ala-alané wong sing nganiaya.

## 4:149

Angger ko padha ngedhéngna sewijiné kebagusan, ngumpetna utawa ngampurani sewijiné kesalahané (wong liya) mangka temen, Gusti Allah Maha Ngampura, Mahakewasa.

## 4:150

Setemené wong-wong sing padha ingkar maring Gusti Allah lan utusan-utusan-É, lan duwe karep mbedak-mbédakna [^239]  antarané (precayaé maring) Gusti Allah lan utusan-utusan-É kanthi pengucap, “Inyong kabéh precaya maring sebagéan lan inyong kabéh ngingkari sebagéan (sing liya),” karo duwé maksud ngalap dalan tengah (precaya utawa kapir),

[^239]: Precaya maring Gusti Allah, ora precaya maring utusan-utusan-É.

## 4:151

dhéwéké kuwé wong-wong kapir sing temen. Lan Ingsun sedhiakna nggo wong-wong kapir kuwé siksa sing nisthakna.

## 4:152

Anadéné wong-wong sing padha precaya maring Gusti Allah lan utusan-utusan-É lan ora mbéda-mbédakna neng antarané dhéwéké (para utusan) mbésuk Gusti Allah bakal paring ganjaran maring wong-wong mau. Gusti Allah Maha Ngampura, Mahaasih.

## 4:153

(Wong-wong) Ahli Kitab njaluk maring slira-mu (Muhammad) supaya sliramu nurunaken sewiji kitab sekang langit maring dhéwéké kabéh. Setemené dhéwéké wis padha njaluk maring Musa sing lewih gedhé sekang kuwé. Dhéwéké padha ngucap, “Ketonakna Gusti Allah maring inyong kabéh sewantahé. Mangka dhéwéké kabéh désamber bledhég merga kejahatané. Terusé dhéwéké nyembah pedhét (anak sapi) [^240] sewisé dhéwéké padha weruh bukti-bukti sing wantah (nyata). Sena-jan kaya kuwé Ingsun ampurani dhéwéké, lan wis Ingsun paring maring Musa praja (kewasa) sing nyata.

[^240]: Reca anak sapi kuwé dégawé sekang emas nggo désembah

## 4:154

Lan Ingsun junjung gunung (Sinai) neng ndhuwuré dhéwéké nggo (ngukuhna) janjiné dhéwéké, lan Ingsun dhawuh maring dhéwéké, “Lebonana lawang sekéthéng (Baitulmaqdis) kuwé karo sujud.” Lan Ingsun dhawuhna (uga) maring dhéwéké, “Aja nganti ko padha nglanggar aturan ngenani dina Sabat, [^241] lan Ingsun wis ngasta sekang dhéwéké janji sing kukuh.

[^241]: Dina Sabat kuwé dina Setu, dina sing mligi nggo wong Yahudi.

## 4:155

Mangka (Ingsun ukum dhéwéké kabéh) [^242] merga dhéwéké padha nyidrani janji kuwé, merga mbangkangé (kapiré) dhéwéké maring keterangan-keterangan-É Gusti Allah, karo merga dhéwéké wis padha merjaya (maténi) nabi-nabi tanpa hak (alesan sing bener) lan merga dhéwéké ngucapna, “Atiné inyong kabéh wis ketutup.” Sebeneré Gusti Allah wis ngancing (ngunci) atiné dhéwéké merga kapiré, merga kuwé mung sebagéan cilik sekang dhéwéké sing padha precaya.

[^242]: Kelakuan-kelakuan kuwé nglaknati dhéwéké, dhéwéké désamber gludhug, rikala dhéwéké dadi kethek.

## 4:156

Lan (ingsun ukum uga) merga mbangkangé dhéwéké (maring Nabi Isa) lan dakwanané dhéwéké sing banget alané maring Maryam,

## 4:157

lan (Ingsun ukum uga) merga omongané dhé-wéké, “setemené inyong kabéh wis merjaya Al-Masih, Isa putrané Maryam, Utusan Gusti Allah,” [^243] mangkané dhéwéké padha ora merjaya (Isa) lan ora (uga) ménthéng (nyalib) Penjenengané, ning (sing dhéwéké perjaya kuwé) wong sing dépadha-rupakna karo Penjenengané (Isa). Setemené dhéwéké sing padha sulaya penemuné ngenani (rajapatiné) Isa, padha terus neng sejeroné semang nge-nani (wong) sing déperjaya kuwé. Dhéwéké nyata-nyata ora ngerti (sapa jané wong sing déperjaya kuwé) anging mung ngetutna pengira-ira thok, dadi dhéwéké padha ora precaya wis merjaya slirané (Isa).

[^243]: Dhéwéké ngarani Isa putrané Maryam kuwé utusané Gusti Allah mung nggo ngécé, merga wong-wong kuwé dhéwék ora precaya kenabiané Isa a.s.

## 4:158

Ning Gusti Allah wis ngangkat (Nabi) Isa maring pengarsa-Ne. [^244] Gusti Allah Mahamulya, Mahawicaksana.

[^244]: Ayat kiyé minangka bantahan ingatasé anggepané wong Yahudi, lamon dhéwéké wis padha merjaya Nabi Isa a.s.

## 4:159

Ora nana sewiji wong neng antarané Ahli Kitab sing ora precaya maring slirané (Isa) neng wektu méh sédané. [^245] Lan neng dina Kiyamat slirané (Isa) arep dadi seksi ingatasé dhéwéké kabéh.

[^245]: Saben wong Yahudi lan Nasrani rikala pérek mati arep padha precaya maring Nabi Isa a.s lan ngakoni seurungé Penjenengané séda, lamon Penjenengané kuwé utusané Gusti Allah, udu putrané Gusti Allah. Ning precayaé dhéwéké kuwé wis kasép.

## 4:160

Merga aniayané (dolimé) wong Yahudi, Ingsun larang (haramna) tumrap dhéwéké panganan sing apik-apik sing (ganuné) nglakon désekolihi (déhalalna); lan merga dhéwéké padha sering ngalang-alangi (wong liya) sekang dalané Gusti Allah,

## 4:161

lan merga dhéwéké padha nglakokna riba (rénten), mangkané temen dhéwéké kabéh wis délarang sekang lakon kuwé, lan merga dhéwéké padha mangan bandhané wong kanthi cara ora sah (batal). Lan Ingsun sedhiakna nggo wong-wong sing mbang-kang (kapir) neng antarané dhéwéké siksa sing perih.

## 4:162

Ning wong-wong sing ilmuné jero neng antarané dhéwéké, lan wong-wong sing precaya, dhéwéké padha precaya maring (Al-Qur’an) sing déturunaken maring sliramu (Muhammad) lan maring (kitab-kitab) sing déturunaken seurungé sliramu. Kaya kuwé uga dhéwéké sing padha nglakoni sembayang lan nglunasi jakat lan precaya maring Gusti Allah lan dina pungkasan. Maring dhéwéké kabéh ingsun paring ganjaran sing gedhé.

## 4:163

Setemené Ingsun wis paring wahyu maring sliramu (Muhammad) kayadéné Ingsun wis paring wahyu maring Nuh lan nabi-nabi sewisé, lan Ingsun wis paring wahyu (uga) maring Ibrahim, Ismail, Ishak, Yakub lan anak putuné; Isa, Ayub, Yunus, Harun, lan Sulaiman. Lan Ingsun wis paring Kitab Zabur maring Dawud.

## 4:164

Lan ana sewetara utusan sing Ingsun ceritakna dhéwéké maring sliramu seurungé, lan ana sewetara utusan (liya) sing ora Ingsun ceritakna dhéwéké maring sliramu. Lan maring Musa Gusti Allah dhawuh langsung [^246] .

[^246]: Gusti Allah dhawuh langsung maring Nabi Musa a.s ngetonaken istiméwané slirané, lan mula kuwé Nabi Musa a.s désebut kalimullah. Éwadéné utusan-utusan sing liya déparingi wahyu sekang Gusti Allah lantaran Malaékat Jibril. Anadéné Nabi Muhammad s.a.w nglakon pangendikan langsung karo Gusti Allah neng wektu wenginé isro’-mi’raj.

## 4:165

Utusan-utusan mau minangka pengusung werta bebungah lan awéh pengéling-éling, supaya ora nana alesan tumrap menungsa nggo mbantah Gusti Allah sewisé rasul-rasul kuwé déutus. Gusti Allah Mahadigdaya, Mahawicaksana.

## 4:166

Ning Gusti Allah dadi seksi ingatasé (Al-Qur’an) sing déturunaken Penjenengané maring sliramu (Muhammad), Penjenengané nurunaken kanthi ilmu-Né lan para malaékat uga nyekséni. Lan cukup Gusti Allah sing dadi seksi.

## 4:167

setemené wong-wong sing mbangkang (kapir) lan ngalang-alangi (wong liya) sekang dalané Gusti Allah, nyata-nyata wis kesasar seadoh-adohé.

## 4:168

setemené wong-wong sing mbangkang (kapir) lan nglakoni kejahatan, Gusti Allah ora bakal ngampurani dhéwéké, lan ora bakal (uga) paring pitudhuh maring dhéwéké dalan (sing jejeg),

## 4:169

kejaba dalan maring neraka Jahanam; dhéwéké langgeng neng njeroné selawas-lawasé, lan kuwé prékara (banget) gampangé mungguhé Gusti Allah.

## 4:170

Hé menungsa! Temen, wis teka Utusan (Muhammad) maring ko kabéh kanthi (ngas-ta) bebener sekang Pengéranmu, mangka padha precayaa (maring slirané), kuwé lewih apik tumrap ko kabéh. Lan angger ko mbang-kang (kuwé ora gawé tuna maring Gusti Allah semendhing-mendhinga) merga setemené kagungané Gusti Allah apa sing neng langit lan neng bumi. Gusti Allah Maha Ngawuningani, Mahawicaksana.

## 4:171

Hé Ahli Kitab! Aja nganti ko padha nglewi-hi wates neng sejerone agamamu, [^247] lan aja nganti ko padha matur maring Gusti Allah kejaba sing bener. Temen, Al-Masih Isa putrané Maryam kuwé, utusané Gusti Allah lan (sing déciptakna) karo sabda-Né [^248] sing débutulna maring Maryam, lan (karo semprongan) roh sekang Penjenengané. [^249] Mangka padha precayaa maring Gusti Allah lan utusan-utusan-É lan aja padha ngucap “(Gusti Allah kuwé) telu,” mandhega (sekang ucapan kuwé). (Kuwé) lewih apik kanggo ko kabéh. Setemené Gusti Allah Pengéran sing Mahatunggal, Mahasuci Penjenengané sekang (anggepan) kagungan putra. Kagungan-É apa sing ana neng langit lan apa sing neng bumi. Lan cukup Gusti Allah dadi pengayom.

[^247]: Aja ngasi ko kabéh ngomongna nabi Isa.as kuwé Pengéran, kayadéné wong nasrani

[^248]: Maksudé kalimah (sabda) yakuwé “kun”, dadiné Nabi Isa a.s déciptakna tanpa rama.

[^249]: Désebut semprongan (sebulan) sekang Gusti Allah merga semprongan kuwé sekang Gusti Allah.

## 4:172

Al-Masih babar pisan ora kabotan dadi kawulané Gusti Allah, lan mengkana uga para malaékat sing kepérek (maring Gusti Allah). [^250] Lan sapa wongé kabotan (ngedhap) nyembah Penjenengané lan ngagul-agulna awaké dhéwék, mangka Gusti Allah bakal ngumpulna dhéwéké kabéh maring Penjenengané.

[^250]: Malaékat sing ana neng sekubeng ‘Arsyi, kaya Jibril, Mikail lan Israfil.

## 4:173

Anadéné wong-wong sing padha precaya lan nglakoni kebagusan, Gusti Allah bakal nyempurnakna ganjaran nggo dhéwéké lan nambahi sebagéan sekang peparing-É. Éwadéné wong-wong sing padha kabotan (nyembah Gusti Allah) lan ngagul-agulna awaké dhéwék, mangka Gusti Allah bakal nyiksa dhéwéké kanthi siksa sing perih. Lan dhéwéké ora bakal olih pengayom lan penulung seliyané Gusti Allah.

## 4:174

Hé para menungsa! Setemené wis butul maring ko kabéh bukti bebener sekang Pengéranmu, (Muhammad karo mukjijaté) lan wis ingsun turunaken maring ko kabéh cahya sing padhang-jembrang (Al-Qur’an).

## 4:175

Anadéné wong-wong sing padha precaya maring Gusti Allah lan cekelan kenceng maring (agama)-Né, mangka Gusti Allah bakal nglebokna dhéwéké kabéh maring senjeroné welas-asih lan ganjaran sekang Penjenengané (suwarga) lan nidhokna dalan sing jejeg maring Penjenengané.

## 4:176

Dhéwéké padha njaluk keterangan maring sliramu (ngenani kalalah). [^251] Dhawuha, “Gusti Allah paring ketetepan hukum (fatwa) maring ko kabéh ngenani kalalah (yakuwé), angger sewiji wong mati lan dhéwéké ora duwé anak tapi duwé sedulur wadon, mangka bagéané (sedulur wadon kuwé) separoné sekang bandhané sing détinggalna, lan seduluré sing lanang marisi (kabéh bandhané seduluré sing wadon) angger dhéwéké ora duwé anak. Ning angger sedulur wadon kuwé ana loro, mangka tumrap loroné rong pertelon sekang bandha sing détinggalna lan angger dhéwéké (ahli waris kuwé ana) lanang lan wadon, mangka bagéané sedulur lanang siji padha karo bagéané sedulur wadon loro. Gusti Allah nerangna (hukum kiyé) maring ko kabéh supayané ko padha ora kesasar. Gusti Allah Maha Ngawuningani samubarang kabéh.”

[^251]: Kalalah, kuwé wong mati sing ora ninggalna rama lan anak.

## 5:1

Hé wong-wong sing padha precaya! Leksanakna janji-janji. [^252] Kéwan ingon-ingon désekolihna (halal) tumrap ko kabéh, kejaba sing arep désebutna maring ko kabéh, kanthi ora nyekolihna buru kéwan rikala ko padha lagi ihram (kaji utawa umrah). Setemené Gusti Allah netepna hukum laras karo sing Penjenengané kersakna.

[^252]: Janji neng kéné janji tuhu (manut-miturut) kawula maring Gusti Allah lan janji sing dégawé déning menungsa neng jeroné sesrawungan sepadhané.

## 5:2

Hé wong-wong sing padha precaya! Aja nganti ko kabéh nerak kuncara-kuncara (syi’ar-syi’ar)  kesuciané Gusti Allah [^253] lan aja (nglanggar kemulyané) wulan-wulan haram [^254] aja ngganggu hadyu (kéwan-kéwan korban) [^255] lan qala’id (kéwan-kéwan kurban sing déwéhi tandha) [^256] , lan aja (uga) ngganggu wong-wong sing nekani baitulharam; dhéwéké padha nggolét kanugrahan lan karenané Pengérané. [^257] Ning angger ko kabéh wis ngrampungna ihram, mangka désekolihi ko padha buru kéwan. Aja nganti kewadhéhanmu maring sewiji kaum merga dhéwéké padha ngalang-alangimu sekang Masjidilharam merekna ko kabéh temindak nglewihi wates (maring wong-wong mau). Lan padha tulung-tinulunga ko kabéh sejeroné (nglakoni) kebecikan lan semarah. Lan aja padha tulung-tinulung neng sejeroné nglakoni dosa lan cecongkrahan. Semaraha maring Gusti Allah, temen, Gusti Allah banget abot siksané.

[^253]: Syi’ar-syi’ar kesuciane Gusti Allah yakuwé kabéh amalan sing délakoni mung sejeroné ibadah haji kaya tata cara nglakokna thawaf lan sa’i, lan panggonan-panggonané nglakoni kaya ka’bah Safa lan Marwa.

[^254]: Wulan haram yakuwé Dzulkaidah, Dzulhijjah, Muharram lan Rajab. Neng wulan-wulan kuwé délarang nglakoni perang.

[^255]: Hadyu, yakuwé kéwan sing désembeléh nggo ngganti (dam) pegawéan  wajib sing détinggalna. Utawa nggo dhendha merga nglanggar bab-bab sing délarang nglakokna neng jerone ngibadah  haji.

[^256]: Qolaid yakuwé kéwan hadyu sing déwéhi kalung supayané déngerténi wong lamon kéwan kuwé wis dékanggokna nggo dégawa maring ka’bah

[^257]: Maksudé karo kanugrahan yakuwé kebegyan sing déparingi Gusti Allah sejeroné lelungan  ngibadah haji. Anadéné karenané Gusti Allah yakuwé ganjaran ngibadah  haji

## 5:3

Délarang (haram) tumrap ko kabéh (mangan) bathang, getih, [^258] daging babi lan (daging) kéwan sing désembeléh udu merga (asmané) Gusti Allah, sing ketekek (kendhat), sing dégebug, sing tiba, sing kenang sungu lan sing décengkerem kéwan galak, kejaba sing ésih bisa ko sembeléh. [^259] Lan (déharamna uga) sing désembeléh kanggo brehala, lan (déharamna uga) ngogan (ngramal) nasib karo azlam (jemparing) [^260] merga kuwé sewiji penggawéan pasék. Neng dina kiyé [^261] wong-wong kapir wis padha pedhot pengarep-arepé nggo (ngalahna) agamamu, mula kuwé aja nganti ko padha wedi maring dhéwéké, ning padha wedia maring Ingsun. Neng dina kiyé wis Ingsun sempurnakna agamamu kanggo ko kabéh lan wis Ingsun cukupna nékmaté Ingsun tumrap ko kabéh, lan wis Ingsun keparengaken (ridhani) Islam minangka agamamu kabéh. Ning sapa wongé kepeksa [^262] merga kencot ora merga kepéngin gawé dosa, mangka temen, Gusti Allah Maha Ngampura, Mahaasih.

[^258]: Getih sing metu sekang awak, kayadéné désebutna neng Al An’am ([^6] : 145

[^259]: Kéwan sing ketekek (kendhat), sing dégebug, sing tiba, sing désrudug lan sing décengkerem kéwan galak kuwé halal angger konangan ésih urip lan ésih bisa désembeléh seurungé mati.

[^260]: Al-azlam tegesé jemparing (anak panah – Ind.) sing urung nganggo wulu. Wong Arab jahiliyah nganggo barang kuwé nggo nemtokna apa dhéwéké arep nglakoni sewiji pegawéan apa ora. Carané : dhéwéké njikot jemparing telu sing urung nganggo wulu, sewisé détulisi dhéwék-dhéwék yakuwé karo “lakonana” karo “aja lakonana”, lan sing nomer telu ora détulisi apa-apa. Jemparing telu kuwé désogna neng sewijiné wadhah lan dédelah neng njero Ka’bah. Angger dhéwéké arep padha nglakoni sewiji penggawéyan mangka dhéwéké njaluk supayané juru kunci Ka’bah njikot jemparing siji kuwé. Dhéwéké arep nglakoni utawa ora nglakoni penggawéyan kuwé manut maring tulisan sing ana neng jemparing sing déjikot. Angger sing kejikot jemparing sing ora nana tulisané, ngogané débaléni maning.

[^261]: Sing démaksud karo dina kiyé yakuwé, wektuné haji wada’, haji pungkasan sing délakoni déning Nabi Muhammad s.a.w.

[^262]: Désekolihi mangan panganan sing déharamna neng ayat kiyé angger kepeksa.

## 5:4

Dhéwéké padha takon maring sliramu (Muhammad), “Apa sing kena dépangan (déhalalna) tumrap dhéwéké?” Dhawuha, “Sing déhalalna tumrap ko kabéh (yakuwé panganan) sing apik-apik lan (kéwan buron sing wis décekel) neng kéwan sing wis délatih nggo buru, sing ko ajari manut apa sing déajarna déning Gusti Allah maring ko kabéh. Mangka panganen apa sing décekel (neng kéwan sing délatih kuwé) nggo ko kabéh [^263] lan sebuten asmané Gusti Allah wektu (ngeculna kéwan kuwé). Lan padha semaraha maring Gusti Allah, temen Gusti Allah banget cepet perétungan-E.

[^263]: Kéwan buron sing décekel déning kéwan galak (contoné alap-alap sing délatih nyekel manuk) mligi nggo wong sing ngingu lan kéwan galak kuwé ora mangan kéwan buroné semendhing-mendhinga.

## 5:5

Neng dina kiyé déhalalna tumrap ko kabéh apa baé sing apik-apik. Panganan (sembelé-hané) Ahli Kitab kuwé halal tumrap ko kabéh, lan pangananmu halal kanggo dhéwéké. Lan (déhalalna tumrap ko kabéh mbojo) wong-wong wadon sing ngreksa kemulyané [^264] neng antarané wong-wong wadon sing precaya, lan wong-wong wadon sing ngreksa kemulyané neng antarané wong-wong sing déparingi kitab seurungé ko kabéh. Angger ko padha mbayar mas kawiné dhéwéké nggo débojo, ora karo maksud jina lan ora nggo ndadékna gundhik. Sapa wongé mbangkang (kapir) sewisé precaya, mangka temen, muspra amalé dhéwéké, lan neng akhérat dhéwéké padha klebu wong-wong sing kapitunan.

[^264]: Ana sing duwe penemu,  wong-wong wadon sing bébas.

## 5:6

Hé wong-wong sing padha precaya. Angger ko kabéh arep nindakna sembayang (solat) mangka wasuhen raimu, lang tanganmu butul maring sikut, lan usapen sirahmu lan kumbah sikilmu loro butul maring thontho. Angger junub, mangka adusa. Angger ko padha mriyang [^265] utawa lagi neng dalan utawa bali sekang peturasan (kakus) utawa nyénggol [^266] wong wadon, mangka angger ko kabéh ora olih banyu, mangka tayamum-a karo lebu sing apik (suci), usapana raimu lan tanganmu karo (lebu) kuwé. Gusti Allah ora kersa paring angél maring ko kabéh, ning Penjenengané kersa mbrésihna ko kabéh lan nyempurnakna nékmaté nggo ko kabéh supayané ko padha kesuwun.

[^265]: Lara sing ora olih kenang banyu

[^266]: Nyénggol miturut teges sing umum yakuwé “sénggolan kulit”. Ning miturut sebagéan juru tapsir, yakuwé “kembulan karo bojo”.

## 5:7

Lan élinga maring nékmaté Gusti Allah nggo ko kabéh lan janji-Né [^267] sing wis déjiretna maring ko kabéh, rikala ko padha ngucapna, “Inyong kabéh krungu lan inyong kabéh manut,” lan padha semaraha maring Gusti Allah, temen, Gusti Allah Maha Mriksani sekabéh isiné ati.

[^267]: Janji arep ngrungokna lan mélu Nabi neng sejeroné apa baé sing déikrarna wektu bai’ah (prasetia).

## 5:8

Hé wong-wong sing padha precaya! Dadia ko kabéh pengadeg adil krana Gusti Allah, (rikala) dadi seksi kanthi adil. Lan aja nganti wadhéhé ko kabéh maring sewiji kaum merekna ko padha temindak ora adil. Temindaka sing adil. Merga (adil) kuwé lewih kepérek maring semarah (takwa). Lan padha semaraha maring Gusti Allah. Temen, Gusti Allah Mahanastiti ingatasé apa sing ko padha pergawé.

## 5:9

Gusti Allah wis paring janji maring wong-wong sing padha precaya lan kelakuané becik, (lamon) dhéwéké bakal olih pengampura lan ganjaran sing gedhé.

## 5:10

Anadéné wong-wong sing mbangkang (kapir) lan nggorohna ayat-ayat Ingsun, dhéwéké kabéh kuwé panggonané neng neraka.

## 5:11

Hé wong-wong sing padha precaya! Élinga nékmaté Gusti Allah (sing déparingna) maring ko kabéh, rikala sewiji kaum duwé ancas arep nyerang ko kabéh karo tangané, banjur Gusti Allah nahan tangané wong-wong kuwé sekang ko kabéh. Lan semaraha maring Gusti Allah, lan mung maring Gusti Allah preyogane wong-wong precaya kuwé padha semarah.

## 5:12

Lan temen, Gusti Allah wis mundhut janji sekang Bani Israil lan Ingsun wis ngangkat rolas pemimpin neng antarané dhéwéké kabéh. Lan Gusti Allah dhawuh, “Ingsun bareng ko kabéh.” Temen, angger ko kabéh nglakoni sembayang (solat) lan mbayar jakat uga precaya maring utusan-utusan Ingsun lan ko padha ngréwangi para utusan mau lan ko padha ngutangi maring Gusti Allah kanthi utangan sing apik, [^268] mesthi bakal Ingsun busek kesalah-kesalahanmu, lan mesthi bakal Ingsun lebokna maring njero suwarga, sing mili neng ngisoré kali-kali. Ning sapa wongé kapir neng antarané ko kabéh sewisé kuwé, mangka setemené dhéwéké kabéh wis kesasar sekang dalan sing jejeg.”

[^268]: Nyumbangna bandha nggo netepi kewajiban kanthi ati sing iklas.

## 5:13

(Ning) merga dhéwéké padha nglanggar janjiné, mangka Ingsun supatani dhéwéké kabéh, lan Ingsun dadékna atiné dhéwéké atos kaya watu. Dhéwéké padha seneng ngowahi sabdané Gusti Allah sekang panggonané [^269] lan dhéwéké padha (nguja) nglalékna sebagéan wélingan sing wis (wanti-wanti) deélingna maring dhéwéké. Sliramu (Muhammad) selawasé bakal nyekséni cecidran sekang dhéwéké, kejaba segolongan cilik neng antarané dhéwéké (sing ora nyidrani), mangka ampuranen dhéwéké lan jorna dhéwéké kabéh. Temen, Gusti Allah ngrenani wong-wong sing mergawé apik.

[^269]: Ngowahi maksud tembung-tembung, panggonan utawa nambahi lan ngurangi.

## 5:14

Lan neng antarané wong-wong sing padha ngucap, “Inyong kiyé wong Nasrani,” Ingsun wis mundhut janjiné wong-wong kuwé, ning dhéwéké (nguja) nglalékna sebagéan wéling sing wis déwanti-wanti maring dhéwéké kabéh, mangka Ingsun dadékna memungsuhan lan wewadhéhan neng antarané dhéwéké butul dina Kiyamat. Lan mbésuk Gusti Allah bakal mertakna maring dhéwéké apa sing wis dhéwéké kabéh pergawé.

## 5:15

Hé ahli kitab! Temen, Utusan Ingsun wis teka maring ko kabéh, nggenahna maring ko pirang-pirang prékara sekang (isiné) kitab sing ko padha umpetna. Lan akéh uga sing déapengna (déjorna). Temen, wis teka maring ko kabéh cahya sekang Gusti Allah, lan Kitab [^270] sing gawé genah.

[^270]: Cahya, maksudé Nabi Muhammad s.a.w lan kitab maksudé Al-Qur’an.

## 5:16

Kanthi Kitab kuwé Gusti Allah paring pitudhuh maring wong sing padha nuruti karenan-É (ridha-Né) maring dalan keslame-tan, lan (karo Kitab kuwé uga) Gusti Allah ngetokna wong-wong kuwé sekang peteng-dhédhet maring cahya kanthi kepareng-É, lan nidhokna maring dalan sing jejeg.

## 5:17

Temen, wis kapir wong sing ngucap, “Sete-mené Gusti Allah kuwé slirané Al-Masih putra Maryam.” Dhawuhna (Muhammad), “Sapa sing bisa ngalang-alangi kersané Gusti Allah angger Penjenengané kersa nyirnakna Al-masih putra Maryam sisan karo biyungé lan kabéh (menungsa) sing ana neng bumi? Lan kagungané Gusti Allah praja langit lan bumi lan apa sing ana neng antarané sekaroné. Penjenengané nyiptakna apa sing Penjenengané kersakna. Lan Gusti Allah Mahakewasa ingatasé samubarang kabéh.

## 5:18

Wong Yahudi lan Nasrani ngucap, “Inyong kabéh kuwé anak-anaké Gusti Allah lan kekasih-kekasihé.” Dhawuha, “Kenangapa Gusti Allah nyiksa ko kabéh merga dosa-dosamu? Ora, ko kabéh kuwé menungsa (biasa) neng antarané wong-wong sing Penjenengané ciptakna. Penjenengané paring ampura maring sapa baé sing Penjenengané kersakna. Lan kagungané Gusti Allah kabéh praja langit lan bumi karo apa sing ana neng antarané sekaroné. Lan maring Penjenengané sekabéhé arep padha bali.”

## 5:19

Hé Ahli Kitab! Temen, Utusan Ingsun wis teka maring ko kabéh, nggenahna (saréngat Ingsun) maring ko kabéh rikala pedhoté (kirprecaya) utusan-utusan supayané ko ora padha ngucap, “Ora nana sing teka maring inyong kabéh, becik sewiji wong sing nggawa werta apik, utawané wong sing awéh pengélin-éling.” Temen, wis teka maring ko kabéh wong sing nggawa kabar apik lan awéh pengéling-éling. Lan Gusti Allah Mahkewasa ingatasé samubarang kabéh.

## 5:20

Lan (élinga) rikala Musa ngucap maring kaumé, “Hé kaumku! Padha émuta maring nékmaté Gusti Allah sing nggo ko kabéh, rikala Penjenengané ngangkat nabi-nabi neng antarané ko kabéh, lan ndadékna ko kabéh wong-wong sing bébas, lan paring maring ko kabéh apa sing urung nglakon déparingna maring siji baé wong neng antarané umat sing liya.”

## 5:21

Hé kaumku! Padha mlebua maring tanah suci (Palestina) sing wis détemtokna déning Gusti Allah nggo ko kabéh [^271] lan aja pisan-pisan ko kabéh balik maring mburi (merga wedi maring mungsuh), mengko ko kabéh dadi wong sing padha kapitunan.

[^271]: Tanah Palestina kuwé détemtokna déning Gusti Allah nggo kaum Yahudi selagi dhéwéké padha precaya lan manut maring Gusti Allah.

## 5:22

Wong-wong mau padha ngucap, “Hé Musa! Setemené neng tanah (Palestina) kuwé ana wong-wong sing banget kuwaté tur mbrangas, inyong ora arep padha mlebu nganah seurungé wong-wong mau padha metu sekang kana. Angger dhéwéké metu sekang kana, mesthi inyong padha bakal mlebu.”

## 5:23

Ngucap wong lanang loro sing padha semarah (takwa) neng antarané wong-wong mau, sing wis déparingi nékmat déning Gusti Allah, “Serbunen dhéwéké liwat lawang gapura (negari) kuwé. Angger ko padha mlebu mesthi ko kabéh bakal menang. Lan padha semaraha ko kabéh mung maring Gusti Allah angger ko wong-wong sing padha precaya.

## 5:24

Wong-wong mau padha ngucap, “Hé Musa, butula kapan baé inyong kabéh ora arep ngleboni (tanah Palestina) selaginé wong-wong (sing kuwat tur mbrangas) mau ésih ana neng senjeroné. Merga kuwé mangkata ko dhéwék karo Pengéranmu, lan padha peranga ko sekloron. Jorna inyong kabéh tetep (ngenténi) neng kéné baé.”

## 5:25

Slirané (Musa) ngucap, “Dhuh Pengéran kula, kula namung ngewasani awak kula kiyambek lan sedhérék kula. Mergi niku mugi Penjenengan pisahakén kula sami kaliyan tiyang-tiyang pasék niku.”

## 5:26

(Gusti Allah) dhawuh, “(Angger kaya mengkana) mangka (negari) kuwé déharamna tumrap wong-wong mau sedawané patang puluh taun, (selawasé kuwé) wong-wong mau bakal padha klayaban kebingungen neng bumi. Mangka aja nganti sliramu (Musa) susah atiné (mikirna nasib) wong-wong sing pasék kuwé.”

## 5:27

Lan critakna (Muhammad) sing sebeneré maring dhéwéké kabéh ngenani riwayaté putra loroné Adam, [^272] rikala anaké loro kuwé padha asok kurban, mangka (kurbané) salah sijiné sekang wong loro mau (Habil) ketrima lan sekang sing liyané (Qabil) ora ketrima. Dhéwéké (Qabil) ngucap, “Temen, inyong mesthi merjaya ko!” Dhéwéké (Habil) ngucap. “Setemené Gusti Allah mung nampa (ngamal) sekang wong sing semarah (takwa).”

[^272]: Para ahli tapsir ngucap, arané Qabil lan Habil.

## 5:28

“Temen, angger ko (Qobil) ngobahna tanganmu maring inyong nggo merjaya inyong, inyong ora bakal ngobahna tanganku maring ko nggo merjaya ko. Inyong wedi maring Gusti Allah, Pengérané ngalam kabéh.”

## 5:29

“Setemené inyong kepéngin supayané ko bali karo (nggawa) dosa (merjaya) inyong lan dosamu dhéwék. Mangka ko bakal manggoni neraka; lan kuwé piwales nggo wong sing aniaya.”

## 5:30

Mangka nepsune (Qabil) njorogna dhéwéké nggo merjaya seduluré, banjur dhéwéké (temen-temen) merjaya. Mangka dhéwéké dadi klebu wong sing kapitunan.

## 5:31

Banjur Gusti Allah ngutus sewiji manuk gaok (kon) ngoreh lemah nggo déweruhna maring dhéwéké (Qabil) kepriwé kuduné dhéwéké mendhem layoné (mayid) seduluré. Qabil ngucap, “Oh, cilaka inyong! Kenangapa inyong ora bisa temindak kaya manuk gaok kuwé, saéngga inyong bisa mendhem mayidé seduluré inyong kiyé. Mangka dhéwéké klebu dadi wong sing ngajog.

## 5:32

Déning merga kuwé Ingsun tetepna (sewiji hukum) nggo Bani Israil, lamon sapa wongé merjaya siji wong udu merga wong kuwé merjaya wong liya [^273] utawa udu merga dhéwéké gawé rusak neng bumi, mangka kaya-kaya dhéwéké wis merjaya sekabéh menungsa. [^274] Sapa wongé ngupakara uripé menungsa siji, mangka kaya-kaya dhéwéké wis ngreksa uripé sekabéh menungsa. Setemené Utusan Ingsun wis teka maring wong-wong mau karo (nggawa) pirang-pirang keterangan sing cetha. Ning banjur akéh neng antarané wong-wong mau sewisé kuwé padha ngliwati wates neng bumi.

[^273]: Yakuwé merjaya (maténi) wong udu merga qisas.

[^274]: Hukum kiyé ora mung ngenani Bani Israil baé, ning uga ngenani menungsa sekabéhané. Neng ngarsané Gusti Allah merjaya (maténi) wong siji padha karo merjaya sekabéh menungsa, kaya kuwé uga sewaliké.

## 5:33

Ukuman nggo wong-wong sing merangi (nglawan) Gusti Allah lan Utusan-É lan gawé rusak neng bumi mung dépaténi utawa désalib (dépenthéng), utawa détugel tangan lan sikilé nganggo cara selang-seling, [^275] utawa désingkirna sekang papan sing dénggoni. Sing kaya kuwé (dadi) kenisthan kanggo dhéwéké kabéh neng dunya, lan neng akhérat wong-wong mau olih siksa sing gedhé.

[^275]: Nugel tangan tengen lan sikil kiwé, lan angger nglakoni kejahatan sepisan maning mangka détugel tangan kiwé lan sikil tengen.

## 5:34

Kajaba wong-wong sing padha tobat seurungé ko padha bisa nguwasani dhéwéké kabéh, mangka ngertia lamon Gusti Allah Maha Ngampura, Mahaasih.

## 5:35

Hé wong-wong sing padha precaya! Padha semaraha maring Gusti Allah lan padha nggoléta lantaran (dalan) nggo dhépé-dhépé awakmu maring Gusti Allah, lan toh-patia (jihad) neng dalané Gusti Allah supayané ko kabéh padha begya.

## 5:36

Setemené wong-wong sing padha mbangkang (kapir), umpamané dhéwéké padha duwé kabéh apa sing ana neng bumi lan détambah karo semeno akéhé (maning) nggo nebus awaké dhéwék sekang siksa neng dina Kiyamat, mesthi kabéh (tebusan) kuwé ora bakal détampa sekang wong-wong mau. Dhéwéké (tetep) olih siksa sing perih.

## 5:37

Wong-wong mau padha kepéngin metu sekang neraka, ning ora bakal bisa metu sekang kono. Lan dhéwéké kabéh padha olih siksa sing langgeng.

## 5:38

Anadéné wong lanang utawané wong wadon sing nyolong, tugelen tangan sekaroné (minangka) piwales ingatasé penggawéyan sing dhéwéké kabéh lakoni lan minangka siksa sekang Gusti Allah. Lan Gusti Allah Mahadigdaya, Mahawicaksana.

## 5:39

Ning sapa wongé kawus (tobat) sewisé nglakoni kejahatané kuwé lan ngapiki awaké, mangka setemené Gusti Allah nampa tobaté. Temen, Gusti Allah Maha Ngampura, Mahaasih.

## 5:40

Apa ko padha ora ngerti, lamon Gusti Allah kagungan sekabéh praja langit lan bumi, Penjenengané nyiksa sapa baé sing Penjenengané kersakna lan ngampura sapa baé sing Penjenengané kersakna. Gusti Allah Mahakewasa ingatasé samubarang kabéh.

## 5:41

Hé Utusan (Muhammad)! Aja nganti sliramu dégawe susah merga wong-wong kaé padha ayon-ayonan neng njero kapiré. Yakuwé wong-wong (munapék) sing ngucap karo cangkemé dhéwéké kabéh, “Inyong wis padha precaya,” mangkané atiné dhéwéké urung padha precaya, lan uga wong-wong Yahudi sing seneng banget ngrungokna (werta-werta) goroh [^276] lan seneng banget ngrungokna (omongan-omongané) wong liya sing urung tau teka maring sliramu. [^277] Wong-wong mau ngowahi tembung-tembung (Taurat) sekang teges sing sebeneré. Wong-wong mau ngucap, “Angger kiyé sing déwéhna maring ko kabéh (sing wis déowahi) tampanen, lan angger ko kabéh déwéhi sing udu kiyé, mangka ngati-atia.” Sapa wongé dékersakna (déning) Gusti Allah nggo déjorna kesasar, semendhing baé ko ora bakal bisa nolak sewiji-wiji sekang Gusti Allah (nggo nulungi dhéwéké). Dhéwéké kabéh kuwé wong-wong sing wis ora dékersakna déning Gusti Allah nggo nyucékna atiné dhéwéké. Neng dunya dhéwéké padha olih kenisthan lan neng akhérat bakal olih siksa sing gedhé.

[^276]: Wong-wong Yahudi banget seneng ngrungokna omongan-omongan pendhitané  sing goroh, utawa banget seneng ngrungokna dhawuh-dhawuh/ngendikané Nabi Muhammad s.a.w. Nggo débutulna maring pendhita-pendhita lan kanca-kancané wong-wong mau nganggo cara sing ora jujur.

[^277]: Wong-wong mau banget seneng ngrungokna omongan-omongané pemimpin-pemimpine sing goroh sing urung tau ketemu karo Nabi Muhammad s.a.w. Merga banget wadheh maring slirane  utawa banget senengé ngrungokna pengendikané Nabi Muhammad s.a.w nggo débutulna kanthi ora jujur maring kanca-kancané.

## 5:42

Wong-wong mau seneng pisan ngrungokna werta goroh, akéh mangan (panganan) sing haram. [^278] Angger dhéwéké kabéh (wong Yahudi) teka maring sliramu (Muhammad nggo njaluk putusan), mangka paringana putusan antarané dhéwéké mau utawa mléngosa sekang wong-wong mau, lan angger sliramu mléngos sekang wong-wong mau mangka dhéwéké kabéh ora bakal mbebayani apa-apa maring sliramu. Ning angger sliramu mutusna (prékarané wong-wong mau), mangka mutusana kanthi adil. Setemené Gusti Allah nresnani wong-wong sing adil.

[^278]: Kayadéné dhuwit sogok lan sepadhané.

## 5:43

Lan kepriwé wong-wong mau arep ngangkat sliramu dadi hakimé dhéwéké kabéh, mangkané dhéwéké padha duwé Taurat sing neng sejeroné (ana) hukumé Gusti Allah, mengko wong-wong mau padha mléngos (sekang putusané sliramu) sewisé kuwé? Temen, wong-wong mau udu wong sing padha precaya.

## 5:44

Temen, Ingsun wis nurunaken Kitab Taurat; neng sejeroné (ana) pitudhuh lan cahya (pepadhang). Sing karo Kitab kuwé para nabi sing padha semarah maring Gusti Allah awéh putusan prékarané wong Yahudi, mengkana uga para ulama lan pendhita-pendhitané wong-wong mau, merga dhéwéké padha dépréntah kon ngreksa kitab-kitabé Gusti Allah lan wong-wong mau dadi seksi ingatasé kitab kuwé. Merga kuwé aja nganti ko kabéh wedi maring menungsa (ning) padha wedia maring Ingsun. Lan aja nganti ko kabéh adol ayat-ayat-É Ingsun kanthi rega sing murah. Sapa wongé sing ora mutusna karo apa sing déturunaken déning Gusti Allah mangka dhéwéké kabéh kuwé wong-wong kapir.

## 5:45

Ingsun wis netepna ingatasé dhéwéké kabéh neng sejeroné (Taurat) lamon nyawa (déwales) karo nyawa, mata karo mata, irung karo irung, kuping karo kuping, untu karo untu, lan tatu karo tatu (uga) ana qisas-É (piwales sing padha). Sapa wongé nglepasna (hak qisas)-É, mangka kuwé (dadi) tebusan dosa tumrap dhéwéké. Sapa wongé ora ngukumi (mutusi) prékara karo apa sing déturunaken déning Gusti Allah, mangka dhéwéké kabéh kuwé (temen) wong-wong aniaya (dolim).

## 5:46

Lan Ingsun terusna lampahé wong-wong mau kanthi ngutus Isa putrané Maryam, mbenerna Kitab sing seurungé yakuwé Taurat. Lan Ingsun nurunaken Injil maring slirané, neng njeroné ana pitudhuh lan pepadhang, lan mbenerna Kitab sing seurungé yakuwé Taurat, lan minangka pituduh lan pitutur nggo wong-wong sing padha semarah (takwa).

## 5:47

Lan preyoga wong sing manut maring Injil mutusna prékara miturut apa apa sing déturunaken déning Gusti Allah neng sejeroné, [^279] sapa wongé ora mutusna prékara miturut apa sing déturunaken déning Gusti Allah, mangka dhéwéké kabéh kuwé wong-wong pasék. [^280]

[^279]: Wong-wong sing nuruti kitab Injil kuwé déwajibna mutus (ngukumi) prekara miturut apa sing déturunaken déning Gusti Allah neng jero kitab Injil kuwé, nganti tekan wektuné déturunaken Al-Qur’an.

[^280]: Wong sing ora mutusna prekara karo hukumé Gusti Allah ana telung werna: a). Merga wadheh lan ingkaré maring hukumé Gusti Allah, wong sing kaya kiyé kapir (Al-Maidah ([^5] [^44]. b). Merga mélu hawa napsu lan gawé tuna maring wong liya déarani dolim (aniaya), (Al-Maidah ([^5] [^45] c). Merga pasék kayadéné sing ana jeroné ayat 47 surat kiyé.

## 5:48

Lan Ingsun wis nurunaken Kitab (Al-Qur’an) maring sliramu (Muhammad) kanthi nggawa bebener sing mbenerna kitab-kitab sing déturunaken seurungé, lan ngreksa [^281] (Al-Qur’an), mangka mutusana prékarané wong-wong mau kanthi apa sing déturunaken déning Gusti Allah lan aja nganti ko kabéh nuruti kepénginané wong-wong mau kanthi ninggalna bebener sing wis teka maring sliramu. Nggo saben umat neng antarané ko kabéh [^282] Ingsun paringna aturan lan dalan sing padhang. Angger Gusti Allah ngersakna, mesthi ko kabéh Penje-nengané dadékna siji umat (baé). Ning Gusti Allah kersa nguji ko kabéh ingatasé peparing sing wis déparingna maring ko kabéh. Mangka padha ayon-ayonana gawé kebagusan. Mung maring Gusti Allah ko kabéh bali, banjur Penjenengané kawruhna maring ko kabéh ingatasé apa sing ganu ko kabéh persulayakna.

[^281]: Al-Qur’an kiyé dadi ukuran nggo nemtokna bener lan orané ayat-ayat sing déturunaken senjeroné kitab-kitab seurungé.

[^282]: Umaté Nabi Muhammad s.a.w lan umat-umat seurungé.

## 5:49

lan ko preyoga padha mutusna (ngukumi) prékara antarané wong-wong mau kanthi apa sing déturunaken déning Gusti Allah, lan aja nganti ko kabéh nuruti kepénginané wong-wong mau. Lan padha sing waspada maring dhéwéké kabéh, aja nganti dhéwéké padha ngréka-réka ko kabéh ingatasé sebagéan sekang apa sing wis déturunaken déning Gusti Allah maring ko kabéh. Angger wong-wong mau padha mléngos (sekang hukum sing wis déturunaken déning Gusti Allah), mangka ngertia lamon setemené Gusti Allah kersa nibakna marabaya (musibah) maring dhéwéké kabéh. Lan temen, akéh-akéhé menungsa kiyé wong-wong sing pasék.

## 5:50

Apa hukum (aturan) Jahiliyah sing dhéwéké kabéh karepna? (Hukumé) sapa sing lewih apik tenimbang (hukumé) Gusti Allah tumrap wong-wong sing padha precayai (agamané)?

## 5:51

Hé wong-wong sing padha precaya! Aja nganti ko padha ndadékna wong Yahudi lan Nasrani dadi kanca raket(mu); dhéwéké kabéh padha yom-kinayoman (padhadéné ngayomi). Sapa wongé antarané ko kabéh sing ndadékna wong-wong mau kanca raket, mangka setemené dhéwéké klebu golongané wong-wong mau. Temen, Gusti Allah ora awéh pitudhuh maring wong-wong sing aniaya (dolim).

## 5:52

Mangka ko kabéh bakal weruh wong-wong sing neng atiné ana prenyakit padha gagiyan méreki dhéwéké (Yahudi lan Nasrani) karo ngucap, “Inyong kabéh wedi bakal ketiban marabaya.” Moga-moga Gusti Allah bakal nekakna kemenangan (maring Utusan-É) utawa sewijiné putusan sekang sisih-É, saéngga wong-wong mau dadi ngajog ingatasé apa sing dhéwéké kabéh umpetna neng njero awaké dhéwéké kabéh.

## 5:53

Lan wong-wong sing padha precaya bakal ngucap, “Apa kiyé wong sing padha sumpah kanthi temenan karo (asmané) Gusti Allah, lamon dhéwéké sebeneré bareng karo ko kabéh?” Sekabéhé amalé dhéwéké kabéh dadi muspra, banjur dhéwéké padha dadi wong sing kapitunan.

## 5:54

Hé wong-wong sing padha precaya! Sapa wongé neng antarané ko kabéh sing murtad (metu) sekang agamané, mangka mbésuk Gusti Allah bakal nekakna sewijiné kaum, Penjenengané nresnani wong-wong mau lan wong-wong mau nresnani Penjenengané, lan temindaka sing aris maring wong-wong sing precaya, ning temindaka sing kereng (tegas) maring wong-wong kapir, sing padha toh-pati (jihad) neng dalané Gusti Allah, lan sing ora wedi maring penyacadé wong sing seneng nyacad. Kuwé peparingé Gusti Allah sing déparingna maring sapa sing Penjenengané kersakna. Lan Gusti Allah Mahajembar (peparing-É), Maha Ngudanéni.

## 5:55

setemené penulungmu mung Gusti Allah, Utusan-É, lan wong-wong sing precaya, sing nglakoni sembayang lan nglunasi jakat nyambi temungkul (maring Gusti Allah).

## 5:56

Lan sapa wongé ndadékna Gusti Allah, Utusan-É, lan wong-wong sing precaya dadi penulungé, mangka temen, pendhérék (agamané) Gusti Allah kuwé sing menang.

## 5:57

Hé wong-wong sing padha precaya! Aja nganti ko padha ndadékna pemimpin wong sing gawé agamamu dadi nyék-nyékan lan dolanan, (yakuwé) neng antarané wong-wong sing wis déwéhi kitab seurungé ko kabéh lan wong-wong kapir (wong musrik) lan padha semaraha (takwa) maring Gusti Allah angger ko kabéh wong-wong sing precaya.

## 5:58

Lan angger ko kabéh ajék-ajék (wong-wong mau) kon padha (nglakoni) sembayang, wong-wong mau ndadékna pengajék-ajék kuwé nyék-nyékan lan dolanan. Sing kaya kuwé mau merga dhéwéké kabéh wong-wong sing ora padha mengerténi.

## 5:59

Dhawuha, “Hé para Ahli Kitab! Apa ko padha nganggep inyong kabéh salah, mung merga inyong kabéh precaya maring Gusti Allah lan maring apa sing déturunaken maring inyong kabéh lan maring apa sing déturunaken seurungé? Temen, akéh-akéhé sekang ko kuwé wong-wong sing padha pasék.”

## 5:60

Dhawuha (Muhammad), “Apa bakal ingsun wertakna maring ko kabéh ngenani wong sing lewih ala piwalesé tenimbang (wong pasék) neng sisihé Gusti Allah? Yakuwé wong sing désupatani lan dédukani déning Gusti Allah, neng antarané wong-wong mau (ana) sing dédadékna kethék, lan céléng [^283] lan (wong sing) nyembah Tagut.” Wong-wong kuwé lewih ala panggonané lan lewih kesasar sekang dalan sing jejeg.

[^283]: Wong-wong Yahudi sing nglanggar kemulyané dina Sabat (deleng Al-Baqarah ([^2] : [^65].

## 5:61

Lan angger wong-wong mau (Yahudi utawa munapék) teka maring ko kabéh, dhéwéké padha ngucap, “Inyong kabéh wis padha precaya,” mangkané wong-wong mau teka maring ko kabéh kanthi kapiré lan dhéwéké padha lunga uga kaya kuwé. Lan Gusti Allah lewih mriksani apa sing dhéwéké kabéh umpetna.

## 5:62

Lan ko kabéh bakal weruh akéh-akéhé neng antarané wong-wong mau (wong Yahudi) padha ayon-ayonan neng sejeroné gawé dosa, memungsuhan lan mangan sing haram. Temen, banget alané sing dhéwéké padha pergawé.

## 5:63

Kenangapa para ulamané lan para pendhitané wong-wong mau ora nglarang dhéwéké padha ngucapna omongan goroh lan mangan sing haram? Temen, banget alané apa sing dhéwéké padha pergawé.

## 5:64

Lan wong-wong Yahudi padha ngucap, “Astané Gusti Allah kebanda,” [^284] setemené tangané wong-wong mau sing débanda lan dhéwéké kabéh sing débendoni merga apa sing wong-wong mau ucapna kuwé, mangkané astané loro Gusti Allah [^285] mbukak; Penjenengané paring rejeki kayadéné sing Penjenengané kersakna. Lan (Al-Qur’an) sing déturunaken maring ko kabéh sekang Pengéranmu kuwé mesthi bakal nambahi durakané lan kapiré tumrap akéh-akéhé wong-wong mau. Lan Ingsun tuwuhna sesatronan lan wewadhéhan neng antarané dhéwéké kabéh nganti butul dina Kiyamat. Saben dhéwéké padha nguripna geni peperangan, Gusti Allah maténi geni mau. Lan wong-wong mau molah (nuwuhna) kerusakan neng bumi. Lan Gusti Allah ora nresnani wong-wong sing gawé kerusakan.

[^284]: Maksudé yakuwé medhit.

[^285]: astané Gusti Allah ora padha karo tangan menungsa (mahluk).

## 5:65

Lan sekirané wong Ahli Kitab kuwé padha precaya lan semarah, mesthi Ingsun busek (ilangna) kesalahan-kesalahané dhéwéké kabéh, lan wong-wong mau mesthi Ingsun lebokna maring njero suwarga-suwarga sing kebek kenékmatan.

## 5:66

Lan sekirané wong-wong mau nyata-nyata padha nindakna (hukum) Taurat, Injil lan (Al-Qur’an) sing déturunaken maring dhéwéké kabéh sekang Pengérané, mesthi wong-wong mau bakal olih panganan sekang sendhuwuré dhéwéké lan sekang sengisor sikilé dhéwéké kabéh. [^286] Neng antarané wong-wong mau ana segolongan sing tulus lan miturut. Lan akéh neng antarané wong-wong mau banget alané apa sing dhéwéké kabéh pergawé.

[^286]: Gusti Allah bakal paring welas-asih sekang langit kanthi nurunaken udan, nukulna wit-witan sing wohé rémbél-rémbél.

## 5:67

Hé Utusan! Butulna apa sing déturunaken déning Pengérané sliramu maring sliramu. Angger ora sliramu lakoni (apa sing dépréntahna kuwé) mangka tegesé sliramu ora mbutulna amanat-É. Lan Gusti Allah ngreksa sliramu sekang (gangguané) menungsa. [^287] Temen, Gusti Allah ora paring pitudhuh maring wong-wong kapir.

[^287]: Ora nana wong sijia sing bisa merjaya (maténi) Nabi Muhammad s.a.w.

## 5:68

Dhawuha (Muhammad), “Hé Ahli Kitab! Ko kabéh ora déarani duwé agama babar-pisan saéngga ko padha ngadegna ajaran-ajarané Taurat, Injil lan (Al-Qur’an) sing déturunaken déning Pengéranmu maring ko kabéh.” Lan apa sing déturunaken déning Pengéranmu maring sliramu mesthi bakal gawé akéh neng antarané dhéwéké dadi lewih duraka lan lewih ingkar, mangka sliramu aja pedhot pengarep-arep ingatasé wong-wong kapir kuwé.

## 5:69

Setemené wong-wong sing padha precaya, wong-wong Yahudi, lan wong-wong Shabiin, lan wong-wong Nasrani, sapa wongé precaya maring Gusti Allah, lan maring dina pungkasan lan nglakoni kebagusan, mangka ora nana rasa wedi tumrap dhéwéké, lan wong-wong mau ora padha susah atiné.

## 5:70

Setemené Ingsun wis mundhut janji sekang Bani Israil, [^288] lan wis Ingsun utus maring dhéwéké kabéh utusan-utusan. Ning saben utusan teka maring wong-wong mau kanthi nggawa apa sing ora cocog karo kepénginané (mangka) sebagéan (sekang utusan mau) dhéwéké cidrani, lan sebagéan liyané dhéwéké perjaya.

[^288]: Perjanjian kuwé isiné, wong-wong mau precaya maring Gusti Allah lan utusan-utusan-É.

## 5:71

Lan dhéwéké padha ngira lamon ora bakal kedadéan bebaya apa-apa (ingatasé wong-wong mau sewisé dhéwéké merjaya nabi-nabi), merga kuwé dhéwéké padha dadi wuta lan budheg, banjur Gusti Allah mundhut tobaté wong-wong mau, banjur akéh neng antarané wong-wong mau padha wuta lan budheg. Lan Gusti Allah Maha Mriksani apa sing padha dhéwéké pergawé.

## 5:72

Temen, wis kapir wong-wong sing ngucap, “Setemené Gusti Allah yakuwé Al-Masih putrané Maryam.” Mangka Al-Masih (pribadi) dhawuh, “Hé Bani Israil! Sembahen Gusti Allah, Pengéranku lan Pengéranmu.” Setemené sapa wongé nyekuthokna Gusti Allah mangka temen Gusti Allah ngaramna (ora marengna) suwarga tumrap dhéwéké, lan panggonané kuwé neraka. Lan ora nana sewiji baé penulung nggo wong-wong aniaya (dolim) kuwé.

## 5:73

Temen, wis kapir wong-wong sing padha ngucap lamon Gusti Allah kuwé salah sewiji sekang sing telu, mangkané ora nana Pengéran (sing kudu désembah) sliyané Pengéran sing tunggal. Angger wong-wong mau ora liren sekang apa sing padha dhéwéké ucapna, mesthi wong-wong sing kapir neng antarané dhéwéké kabéh bakal ngrasakna siksa sing perih.

## 5:74

Kenangapa wong-wong mau ora padha tobat maring Gusti Allah lan nyuwun pengampura maring Penjenengané? Gusti Allah Maha Ngampura, Mahaasih.

## 5:75

Al-Masih putrané Maryam ora liya mung sawiji Utusan. Seurungé uga wis keliwat pirang-pirang utusan. Lan biyungé sewiji wong sing banget ngugemi bebener. Sekaroné biasa dhahar panganan. [^289] Padha dégatékna kepriwé Ingsun nerangna ayat-ayat (tandha-tandha kewasané) maring wong-wong mau (Ahli Kitab), banjur gatékna kepriwé wong-wong mau padha déslewengna (déning kepénginané).

[^289]: Lamon Nabi Isa a.s. lan biyungé kuwé menungsa biasa, sing butuh apa sing débutuhna menungsa liya, kayadéné mangan, nginum lan sepadhané.

## 5:76

Dhawuha (Muhammad), “Kenangapa ko padha nyembah sing seliyané Gusti Allah, sewiji-wiji sing ora bisa gawé bebaya maring ko lan ora (uga) awéh piguna? Lan Gusti Allah Maha Midhanget, Maha Ngawuningani.

## 5:77

Dhawuha (Muhammad), “Hé Ahli Kitab! Aja nganti ko padha kelewihen kanthi cara sing ora bener sejeroné (nglakoni) agamamu. Lan aja nganti ko padha mélu maring karepé wong-wong sing wis padha kesasar gemiyén lan (wis) padha nyasarna akéh (menungsa), lan wong-wong mau dhéwék kesasar sekang dalan sing jejeg.”

## 5:78

Wong-wong kapir sekang Bani Israil wis désupatani liwat lésan (ucapané) Dawud lan Isa putrané Maryam. Sing kaya kuwé mau merga dhéwéké padha duraka lan tansah ngliwati wates.

## 5:79

Wong-wong mau ora cegah-cinegah neng penggawé mungkar sing tansah dhéwéké padha lakoni. Temen, banget alané apa sing dhéwéké padha pergawé.

## 5:80

Ko padha weruh akéh neng antarané wong-wong mau lung-tinulung karo wong-wong kapir (musrik). Temen, banget alané apa sing wong-wong mau lakoni tumrap awaké dhéwék, yakuwé benduné Gusti Allah, lan dhéwéké kabéh bakal langgeng neng sejeroné siksa.

## 5:81

Lan sekirané wong-wong mau padha precaya maring Gusti Allah, maring Nabi (Muhammad) lan maring apa sing déturunakem maring slirane, mesthi dhéwéké kabéh ora bakal ndadékna wong musrik kuwé kanca raket. Ning akéh neng antarané dhéwéké kabéh wong-wong sing pasék.

## 5:82

Mesthi bakal ko kabéh temokna wong sing paling nemen goli mungsuhi maring wong-wong sing padha precaya, yakuwé wong-wong Yahudi lan wong-wong musrik. Lan mesthi bakal ko kabéh temokna wong sing paling pérek kekancanané karo wong-wong sing padha precaya, yakuwé wong-wong sing ngucap, “Setemené inyong kabéh kiyé wong Nasrani.” Sing kaya kuwé mau merga neng antarané dhéwéké kabéh ana para pendhita lan para rahib (uga) merga wong-wong mau ora padha ngagul-agulna awaké dhéwék.

## 5:83

Lan angger wong-wong mau padha ngrungokna apa (Al-Qur’an) sing déturunaken maring Utusan (Muhammad), ko kabéh weruh mripaté wong-wong mau padha mrebes mili (nétésna luh), merga bebener sing wis padha dhéwéké kawruhi (sekang kitab-kitabé wong-wong mau dhéwék) karo ngucap, “Dhuh Pengéran, kula sami empun precaya, mangka mugi Penjenengan kersa nyathet kula sami sesarengan tiyang-tiyang ingkang dados seksi (leresé Al-Qur’an lan kenabian Muhammad).

## 5:84

Lan kenging napa kula sami mboten ajeng pitados dhateng Gusti Allah lan dhateng leleres ingkang dugi dhateng kula sedaya, mangkane kula sami sanget kepéngin supados Pengéran nglebetaken kula sedaya dhateng golongan tiyang-tiyang ingkang saé (saléh).”

## 5:85

Mangka Gusti Allah paring ganjaran maring wong-wong mau merga pengucap sing wis dhéwéké kabéh ucapna, (yakuwé) suwarga sing neng ngisoré mili kali-kali. Wong-wong mau langgeng neng njeroné. Lan kuwé mau piwales (nggo) wong sing gawé kebagusan.

## 5:86

Lan wong-wong sing kapir, lan padha nggorohna ayat-ayat-É Ingsun, dhéwéké kabéh kuwé panggonané neng neraka.

## 5:87

Hé wong-wong sing padha precaya! Aja nganti ko kabéh ngaramna (nglarang) apa sing apik sing wis déhalalna (déparengna déning) Gusti Allah ingatasé ko kabéh, lan ko aja padha ngliwati wates. Setemené Gusti Allah ora karenan maring wong-wong sing ngliwati wates.

## 5:88

Lan padha mangana sekang apa sing wis déparingna déning Gusti Allah maring ko kabéh minangka rejeki sing halal lan apik. Lan padha semaraha (takwa) maring Gusti Allah sing ko kabéh padha precaya maring Penjenengané.

## 5:89

Gusti Allah ora ngukum (nyiksa) ko kabéh merga sumpah-sumpahmu sing ora désengaja (kanggo sumpah), ning Penjenengané nyiksa ko kabéh merga sumpah-sumpah sing ko padha sengaja, mangka kafarat-É (dhenda nglanggar sumpah) awéh panganan maring wong miskin sepuluh, yakuwé sekang panganan sing biasa ko kabéh wéhna maring keluwargamu, utawa awéh maring wong-wong mau sandhangan utawa mbébasna batur-tukon (budak) siji. Sapa wongé ora sanggup nglakoni, mangka (tebusané) puasa telung dina. Kuwé mau tebusané sumpah-sumpahmu angger ko padha sumpah. Lan reksanen sumpahmu. Kaya kuwé mau Gusti Allah olihé nerangna hukum-hukum-É maring ko kabéh supayané ko padha kesuwun (maring Penjenengan-É).

## 5:90

Hé wong-wong sing padha precaya! Setemené inuman muroni (ciu lan liyané), main kertu, (sajen nggo) brehala, lan ngogan (ngundi nasib) karo jemparing (panah), kuwé penggawéyan clemer lan klebu lakuné sétan. Mangka padha dohana (lakon-lakon) kuwé supayané ko padha begya.

## 5:91

Kanthi inuman muroni lan main kertu mau, sétan mung kepéngin nuwuhna memungsuhan lan sesatron neng antarané ko kabéh lan nyegah ko kabéh sekang éling maring Gusti Allah lan ngleksanakna sembayang, mangka apa ko kabéh ora padha gelem lérén?

## 5:92

Lan padha manuta ko kabéh maring Gusti Allah lan manuta ko kabéh marig Utusan lan padha ngati-atia. Angger ko padha mléngos mangka ngertia lamon kewajiban Utusané Ingsun mung mbutulna (amanah) kanthi terang.

## 5:93

Ora dosa tumrapé wong-wong sing precaya lan nglakoni kebagusan ingatasé apa sing dhéwéké kabéh pangan (gemiyén) angger wong-wong mau semarah lan precaya, lan nglakoni kebagusan, banjur dhéwéké kabéh tetep semarah lan precaya, banjur wong-wong mau (tetep uga) semarah lan gawé kebagusan. Lan Gusti Allah karenan maring wong-wong sing gawé kebagusan.

## 5:94

Hé wong-wong sing padha precaya! Gusti Allah mesthi bakal nguji ko kabéh kanthi héwan buron sing kanthi gampang ko kabéh pekolih karo tangan lan tumbakmu, supaya-né Gusti Allah priksa sapa sing wedi maring Penjenengané, senajan dhéwéké ora weruh Penjenengané. Sapa wongé ngliwati wates sewisé kuwé, mangka dhéwéké bakal olih siksa sing perih.

## 5:95

Hé wong-wong sing padha precaya! Aja nganti ko kabéh maténi kéwan buron, [^290] rikala ko lagi padha nglakoni ihram (haji utawa umroh). Sapa wongé neng antarané ko kabéh maténi (kéwan kuwé) kanthi sengaja mangka dhendhané yakuwé ngganti karo kéwan ingon sing setimbang karo buron sing dépaténi, manut putusané wong loro sing adil neng antarané ko kabéh minangka hadyu (pisungsun) sing dégawa maring Ka’bah, [^291] utawa kafarat (mbayar tebusan kanthi) awéh panganan maring wong-wong miskin, [^292] utawa puasa, setimbang karo panganan sing détokna kuwé, [^293] supayané dhéwéké ngrasakna akibat alané kelakuané. Gusti Allah wis ngampura apa sing wis keliwat. [^294] Lan sapa wongé bali nglakoni keluputan mau, mesthi Gusti Allah bakal nyiksa dhéwéké. Lan Gusti Allah Mahadigdaya, kagungan (kuwasa nggo) paring siksa.

[^290]: Kéwan buron padha sing olih dépangan utawa ora, kejaba manuk gaok, manuk dok, ketunggéng, sremet lan asu galak. Neng sewiji riwayat klebu uga ula.

[^291]: Sing dégawa nganti butul tanah haram nggo désembeléh neng kono lan dagingé déwéhna maring fakir miskin.

[^292]: Sepadhané karo rega kéwan ingon nggenténi kéwan sing dépaténi kuwé.

[^293]: Puasa sing jumlah dinané seakéhé mud (takeran) sing déwéhna maring fakir miskin, serega kéwan sing dépaténi, carané wong siji fakir miskin olih siji mud (luwih kurang 6,5 ons).

[^294]: Maténi kéwan seurungé temurun ayat sing ngaramna kiyé.

## 5:96

Déhalalna (déparengna) tumrap ko kabéh kéwan buron segara [^295] lan panganan (sing asalé) sekang segara [^296] minangka panganan sing enak nggo ko kabéh, lan nggo wong-wong sing lagi neng lelungan; lan déharam-na (ora kepareng) nggo ko kabéh (buru) kéwan dharat, sedawané ko padha lagi ihram. Lan padha semaraha maring Gusti Allah sing maringi Penjenengané ko kabéh bakal dékumpulna (bali).

[^295]: Kéwan buron segara sing olihé nganggo dalan usaha kayadéné mancing, njaring lan sepadhané. Klebu pengertén segara yakuwé kali, tlaga, blumbang lan sepadhané.

[^296]: Iwak utawa kéwan segara sing goli olih kanthi gampang merga wis mati kemambang utawa nggletak neng kisik segara lan sepadhané.

## 5:97

Gusti Allah wis ndadékna Ka’bah, umah suci panggonané menungsa padha kumpul. [^297] Kaya kuwé uga wulan haram, hadyu lan qalaid. Sing kaya kuwé mau supayané ko kabéh ngerténi lamon Gusti Allah Ngawuningani apa sing ana neng langit lan apa sing ana neng bumi, lan lamon Gusti Allah Maha Ngawuningani ingatasé samubarang kabéh.

[^297]: Ka’bah lan seubengé dadi panggonan sing aman tumrapé menungsa nggo nglakoni urusan-urusan sing ana gandhéng-cenengé karo dunya lan akhérat, lan pusaté ngibadah haji.

## 5:98

Ngertia (ko kabéh), setemené Gusti Allah banget keras siksané lan setemené Gusti Allah Maha Ngampura, Mahaasih.

## 5:99

Kewajibané Utusan ora liya mung mbutulna (amanaté Gusti Allah), lan Gusti Allah mriksani apa sing ko kabéh edhéngna lan apa sing ko kabéh umpetna.

## 5:100

Dhawuha (Muhammad), “Ora padha sing ala karo sing apik, senajan akéh-akehé sing ala kuwé nyenengna atimu, mangka padha semaraha maring Gusti Allah, hé wong-wong sing duwé nalar waras, supayané ko padha begya.

## 5:101

Hé wong-wong sing padha precaya! Aja nganti ko padha takon (maring nabimu) prékara-prékara sing angger déterangna maring ko kabéh (malah) ndadékna ko padha susah. Angger ko kabéh takon rikala Al-Qur’an lagi déturunaken, (mesthi) bakal déterangna maring ko kabéh. Gusti Allah wis ngampura (ko kabéh) ngenani pitakonan kuwé. Lan Gusti Allah Maha Ngampura, Mahaaris.

## 5:102

Setemené seurungé ko kabéh wis ana segolongan menungsa sing takon prékara-prékara kaya kuwé (maring nabiné), banjur wong-wong mau padha dadi kapir.

## 5:103

Gusti Allah ora tau nyaréngatna anané Bahirah, [^298] Sa’ibah, [^299] Wasilah, [^300] lan Ham. [^301] Ning wong-wong kapir gawé-gawé penggorohan ingatasé Gusti Allah, lan akéh-akéhé wong-wong mau padha ora nalar (ora ngerténi).

[^298]: Bahirah: onta wadon sing wis manak ping lima lan anak sing nomer lima kuwé lanang. Banjur onta wadon kuwé déiris kupingé, déumbar, ora kena détunggangi maning lan ora kena déjikot banyu susuné.

[^299]: Sa’ibah: onta wadon sing déjorna lunga maring endi baé merga sawijiné nadar, kaya dené, angger sewijiné wong Arab jahiliyah arep nglakoni sawiji-wiji utawa lelungan sing ngrekasa, mangka dhéwéké biasané gawé nadar arep ndadékna ontané sa’ibah angger maksudé utawa lelungané kasil lan slamet.

[^300]: Washilah: sewiji wedhus gémbél wadon manak kembar lanang lan wadon, mangka sing lanang kiyé déarani wasilah, ora kena désembeléh lan kudu dépasrahna maring brehala.

[^301]: Ham: onta lanang sing ora kena déganggu-ganggu maning, merga wis bisa gawé meteng onta wadon ping sepuluh. Perlakon maring bahirah, saibah, wasilah, lan ham kiyé kepercayané wong Arab jahiliyah.

## 5:104

Lan angger déucapna maring wong-wong mau, “Mayuh (ngetutna) apa sing déturuna-ken déning Gusti Allah lan (ngetutna) Utusan.” Dhéwéké kabéh semaur, “(Wis) cukup tumrapé inyong kabéh apa sing inyong pekolih sekang kaki-nininé inyong (nglakoniné).” Apa (dhéwéké kabéh arep ngetutna) uga para kaki-nininé senajan para kaki-nininé kuwé ora ngawéruhi apa-apa lan ora (uga) olih pitudhuh?

## 5:105

Hé wong-wong sing padha precaya! Reksanen awakmu; (mergané) wong sing sasar kuwé ora bakal mbahayakna ko kabéh angger ko wis padha olih pitudhuh. Mung maring Gusti Allah ko kabéh bakal bali, banjur Penjenengané bakal nerangna maring ko kabéh apa sing wis ko padha pergawé.

## 5:106

Hé wong-wong sing padha precaya! Angger sewijiné wong (neng antarané) ko kabéh ngadhepi pati, mangkané dhéwéké arep gawé wasiyat, mangka preyoga (wasiyat kuwé) nganggo seksi wong loro sing adil neng antarané ko kabéh, utawa wong loro sing séjén (agama) karo ko kabéh. Angger ko kabéh ana neng sejeroné lelungan neng bumi, banjur ko kenang bebaya pati, preyoga ko padha ngendheg seksi loro kuwé sewisé sembayang, supayané seksi loro mau désumpah kanthi asmané Gusti Allah angger ko padha mamang. “Sekawit Allah inyong kabéh padha ora arep ngarah bathi kanthi sumpah kiyé, senajan dhéwéké klebu sanak, lan inyong padha ora ngumpetna persekséné Gusti Allah; setemené angger kaya kuwé mesthi inyong padha klebu wong-wong sing dosa.”

## 5:107

Angger kebukti seksi loro kuwé mergawé dosa [^302] mangka wong loro sing seliyané ngganti seksi loro mau, yakuwé sekang antarané ahli waris sing lewih pérek maring wong sing mati, mangka wong loro mau désumpah kanthi asmané Gusti Allah. “Temen, persekséné inyong kabéh lewih pantes détampa tenimbang persekséné seksi loro mau, lan inyong padha ora nglanggar wates. Setemené angger inyong padha nglakoni kaya kuwé mesthi inyong padha klebu wong-wong aniaya (dolim).

[^302]: Nglakoni cidra (ora bares) neng persekséné dhéwéké lan kiyé nembé konangan sewisé dhéwéké nglakoni sumpah.

## 5:108

Kanthi cara kuwé wong-wong mau lewih pantes awéh perseksén miturut sing sebeneré, lan dhéwéké padha krasa wedi mbok débalékna sumpahé (maring ahli warise) sewisé wong-wong mau sumpah. [^303] (Padha) semaraha maring Gusti Allah lan padha derungokna (dhawuhé Gusti Allah). Lan Gusti Allah ora paring pitudhuh maring wong-wong sing pasék.

[^303]: Sumpah kuwé débalékna, maksudé sumpahé seksi-seksi sing sejen agama kuwé détolak karo sumpahé seksi-seksi, yakuwé sekang sanak-sedulur utawa wong-wong sing sumpah kuwé bakal olih piwales neng dunya lan akhérat, merga nglakoni sumpah palsu.

## 5:109

(Élinga) maring dina rikala Gusti Allah ngumpulna para utusan, banjur Penjenengan mundhut priksa (maring para utusan mau), “Apa jawabané (kaummu) ingatasé (pengajék-ajék)mu?” Kiyambeké kabéh (para utusan) atur jawab, “Kula sami mboten ngertos (perkawis niku). Sejatosi-pun Penjenengan ingkang Maha Mangertos dhateng sedaya ingkang samar (gaib).”

## 5:110

Lan élinga, rikala Gusti Allah dhawuh, “Hé Isa putrané Maryam! Élinga nékmaté Ingsun maring sliramu lan maring biyungmu, neng wektu Ingsun neguhna sliramu kanthi Ruhul Qudus. Sliramu bisa ngucap karo menungsa neng wektu ésih neng embanan lan sewisé diwasa. Lan élinga rikala Ingsun paring wulang nulis maring sliramu, (uga) Hikmah, Taurat lan Injil. Lan élinga rikala sliramu ngréka rupané manuk sekang lemah, kanthi idiné Ingsun, banjur sliramu damu, mangka dadi sewiji manuk (sing sebeneré) kanthi idiné Ingsun. Lan élinga rikala sliramu nambani (gawé mélék) wong sing picek kawit lair lan wong sing duwé pernyakit lepra kelawan idiné Ingsun. Lan élinga rikala sliramu ngetokna wong mati (sekang kubur dadi urip) kanthi idiné Ingsun. Lan élinga rikala Ingsun ngalang-ngalangi Bani Israil (sekang kepénginané merjaya sliramu) rikala sliramu nerangna maring dhéwéké kabéh kanthi keterangan-keterangan sing cetha, banjur wong-wong kapir neng antarané dhéwéké kabéh ngucap, “Kiyé ora liya mung sihir sing nyata.”

## 5:111

Lan (élinga) rikala Ingsun paring wisik (ilham) maring para pendhéréké Isa (kaum Hawariyah) sing setia, “Padha precayaa ko kabéh maring Ingsun lan maring Utusan-É Ingsun. Wong-wong mau padha mangsuli, “Kula sami empun precaya lan mugi seksénana (hé Utusan), bilih kula sedaya niku tiyang-tiyang ingkang sami pasrah (muslim).

## 5:112

(Élinga) rikala para pendhéréké Isa sing setia (kaum Hawariyah) padha matur, “Hé Isa putrané Maryam, apa Pengérane sliramu kersa nurunaken suguhan sekang langit nggo inyong kabéh?” Isa mangsuli, “Padha semaraha ko kabéh maring Gusti Allah angger ko padha precaya”.

## 5:113

Wong-wong mau ngucap: “Inyong kabéh kepéngin mangan suguhan kuwé supayané tentrem atiné lan supayané inyong padha precaya lamon penjenengan kuwé wicara bener maring inyong kabéh, lan inyong padha dadi wong-wong sing nyekséni (suguhan mau).”

## 5:114

Isa putrané Maryam nyenyuwun: “Dhuh Pengéran kula, mugi Penjenengan turunaken dhateng kula sedaya suguhan saking langit (ingkang dinten turunipun) ajeng dados dinten riyadi tumrap kula sami, nggih niku tumrap tiyang-tiyang ingkang seniki sesare-ngan kalih kula sedaya, ugi tiyang-tiyang ingkang dhateng sesampuné kula sedaya, lan dados tenger kuwaosé Penjenengan; paringana kula sedaya rejeki, lan Penjeneng-an niku sesaé-saéné ingkang paring rejeki.”

## 5:115

Gusti Allah dhawuh: “Temen Ingsun bakal nurunaken suguhan kuwé maring ko kabéh, ning sapa wongé mbangkang (kapir) neng antarané ko kabéh sewisé (temuruné suguhan) kuwé, temen Ingsun bakal nyiksa wong mau karo siksa sing ora nglakon Ingsun tibakna maring sewiji menungsa neng antarané bangsa menungsa (neng sekabéhé ngalam).”

## 5:116

Lan (élinga) rikala Gusti Allah dhawuh: “Hé Isa putrané Maryam, apa sliramu sing ngucap maring wong-wong, dadékna inyong karo biyung inyong minangka pengéran loro seliyané Gusti Allah?” Isa semaur, “Mahasuci Penjenengan, mboten pantes tumrap kula ngucap napa ingkang sanés hak kula. Menawi kula naté ngucapaken, temtu Penjenengan mesthi empun mangertosi. Penjenengan mriksani napa ingkang wonten badan kula lan kula mboten ngertos napa ingkang wonten Penjenengan. Éstu, Penjenengan niku Ingkang Maha Mriksani sedaya ingkang kasat-mripat.”

## 5:117

Kula mboten ngucap dhateng tiyang-tiyang wau kejawi napa ingkang Penjenengan dhawuhakén dhateng kula (nggih niku), “Sembaha Gusti Allah, Pengéranku lan Pengéranmu,” lan kula dados seksi ingatasé tiyang-tiyang wau, selaminé kula wonten tengah-tengah tiyang-tiyang wau. Mangka se-empuné Penjenengan njabud nyawa kula, Penjenengan ingkang nyekséni tiyang-tiyang wau. Lan Penjenengan Ingkang Maha Nyekséni ingatasé sedaya samukawis.”

## 5:118

Upami Penjenengan nyiksa tiyang-tiyang wau, sejatosipun kiyambeké sedaya niku kawulané Penjenengan, lan upami Penjenengan ngapunteni tiyang-tiyang wau, sejatosipun Penjenengan Mahadigdaya, Mahawicaksana.

## 5:119

Gusti Allah dhawuh, “Kiyé wektuné wong-wong sing bener padha olih piguna sekang beneré. Wong-wong mau olih suwarga sing mili neng ngisoré kali-kali, dhéwéké kabéh langgeng neng njeroné selawasé. Gusti Allah karenan maring wong-wong mau, wong mau kabéh (uga) seneng maring Gusti Allah. Kuwé mau kemenangan sing agung.

## 5:120

Kagungané Gusti Allah praja langit lan bumi lan sekabéhané sing neng sejeroné; lan Penjenengané Mahakewasa ingatasé samubarang kabéh.

## 6:1

Sekabéh pengalem kagungané Gusti Allah sing wis nyiptakna langit lan bumi, lan nda-dékna peteng lan padhang, ning wong-wong sing mbangkang (kapir) ésih nyekuthokna Pengérané karo sewiji-wiji.

## 6:2

Penjenengané sing nyiptakna ko kabéh sekang lemah, banjur Penjenengané netepna ajal (patimu), lan wates wektu pinesthi sing mung dekawuningani dening Penjenengané. Ning ko kabéh ésih padha mamangna kuwé.

## 6:3

Lan Penjenengané Gusti Allah sing (désem-bah), neng langit uga neng bumi; Penjene-ngané ngawuningani apa sing ko padha umpetna lan apa sing ko padha edhéngna lan ngawuningani (uga) apa sing ko kabéh pergawé.

## 6:4

Lan saben ayat sekang ayat-ayat [^304] Pengéran sing butul maring dhéwéké kabéh (wong kapir), sekabéhané mesthi padha deingkari.

[^304]: “ayat” neng kéné tegesé mukjizat utawa ayat Al-Qur’an utawa kedadéan-kedadéan sing ana neng ngalam sing mbuktikna kewasané Gusti Allah.

## 6:5

Temen, wong-wong mau wis nggorohi bebener (Al-Qur’an) rikala butul maring dhéwéké kabéh, mangka mbésuk bakal butul maring dhéwéké kabéh (kesunyatan sekang) werta-werta sing biasa dhéwéké perguyu.

## 6:6

Apa wong-wong mau ora nggatékna pira akéhé trah seurungé dhéwéké sing wis Ingsun sirnakna, mangkané (trah kuwé), wis Ingsun jejegna pelungguhané neng bumi, yakuwé keteguhan sing urung tau Ingsun paringna maring ko kabéh. Ingsun grujugna udan sing gedhé nggo dhéwéké kabéh lan Ingsun dadékna kali-kali padha mili neng ngisoré dhéwéké, banjur Ingsun sirnakna wong-wong mau merga dosa-dosané dhéwék, lan Ingsun ciptakna trah liyané sewisé trahé dhéwéké kabéh.

## 6:7

Lan umpama Ingsun turunaken maring sliramu (Muhammad) tulisan neng kertas, saéngga wong-wong mau bisa nyekel nganggo tangané dhéwék, mesthi wong-wong sing mbangkang (kapir) mau bakal ngucap, “Kiyé ora mung liya sihir sing nyata.”

## 6:8

Lan dhéwéké padha ngucap, “Kenangapa ora déturunaken malaékat maring slirané (Muhammad)?” [^305] Angger Ingsun turunaken malaékat (maring slirané), mesthi rampung urusané [^306] ning dhéwéké kabéh ora déparingi kelonggaran (senajan semendhing).

[^305]: Nggo nggenahna  lamon Nabi Muhammad s.a.w kuwé  nabi temen.

[^306]: Umpama déturunaken malaékat maring wong-wong kaé, mangkané dhéwéké padha ora precaya, mesthi dhéwéké bakal désiksa déning Gusti Allah, nganti wong-wong mau mati kabéh.

## 6:9

Lan sekirané utusan kuwé Ingsun dadékna (sekang) malaékat, mesthi Ingsun dadékna (wujudé) wong lanang, lan (kanthi kaya kuwé) mesthi Ingsun dadékna wong-wong mau tetep mamang kayadéné siki dhéwéké padha mamang. [^307]

[^307]: Angger Gusti Allah ngutus malaékat dadi Rasul mesthi Gusti Allah ngutus dhéwéké wujud menungsa, merga menungsa ora bisa weruh malaékat, lan wong-wong mau mesthi uga bakal ngucap, “Kiyé udu malaékat, ning menungsa kayadéné dhéwék.” Wong-wong mau bakal tetep mamang.

## 6:10

Lan temen, sewetara utusan seurungé sliramu (Muhammad), wis nggo perguyon, saéngga deturunanaken siksa maring wong-wong sing padha merguyu kuwé minangka piwales guyonané dhéwéké.

## 6:11

Dhawuha (Muhammad), “Jlajahen bumi, banjur gatékna kepriwé wekasané wong-wong sing padha nggorohna kuwé.”

## 6:12

Dhawuha (Muhammad), “Kagungané sapa sekabéhané sing ana neng langit lan neng bumi?” Dhawuha, “Kagungané Gusti Allah.” Penjenengané wis netepna (sipat) welas-asih maring Penjenengané pribadi. [^308] Penjenengané temen bakal ngumpulna ko kabéh neng dina Kiyamat sing ora demamangna maning. Wong-wong sing gawé tuna (maring) awaké dhéwék, dhéwéké kabéh kuwé ora padha precaya.

[^308]: Gusti Allah wis janji, minangka wujud lomané Penjenengané bakal nglubéri welas-asih maring kabéh sing décipta (makhluk-É).

## 6:13

Lan kagungan Penjenengané sekabéhé apa sing ana neng wengi lan awan. Lan Penjenengané sing Maha Midhanget, Maha Ngawuningani.

## 6:14

Dhawuha (Muhammad), “Apa inyong bakal ndadékna pengayom seliyané Gusti Allah sing gawé langit lan bumi, mangkané Penjenengané paring pangan lan ora deaturi dhaharan?” Dhawuha, “Setemené inyong dedhawuhi supaya inyong dadi wong sing kawitan masrahna awak (maring Gusti Allah), lan aja pisan-pisan ko padha mlebu golongan wong sing nyekuthokna (musrik).”

## 6:15

Dhawuha (Muhammad), “Inyong temen-temen wedi maring siksané dina sing agung (dina Kiyamat), angger inyong ndurakani Pengéranku.”

## 6:16

Sapa wongé dedohna sekang siksa ingatasé awaké neng dina kuwé, temen, Gusti Allah wis paring welas maring dhéwéké. Lan kuwé kemenangan sing nyata.

## 6:17

Lan angger Gusti Allah nibakna bebaya maring ko, ora nana sing bisa ngilangna (bebaya kuwé) seliyané Penjenengané. Lan angger Penjenengané nekakna kebagusan maring ko, mangka Penjenengané Mahakewasa ingatasé samubarang kabéh.

## 6:18

Lan Penjenegané sing ngewasani kawula-kawula-Né. Lan Penjenengané Mahawicaksana, Maha Ngawuningani.

## 6:19

Dhawuha (Muhammmad), “Sapa sing lewih kuwat persekséne?” Dhawuha, “Gusti Allah, Penjenengané dadi seksi antarané inyong karo ko kabéh. Al-Qur’an kiyé dewahyokna maring inyong supaya karo (Al-Qur’an) kuwé inyong awéh pengéling-éling maring ko kabéh lan maring wong sing butul (Al-Qur’an maring dhéwéké). Apa ko bisa temen-temen dadi seksi lamon ana pengéran-pengéran liyané sing mbarengi Gusti Allah?” Dhawuha, “Inyong ora bisa dadi seksi.” Dhawuha, “Setemené mung Penjenengané Sing Mahatunggal lan setemené inyong ora cawé-cawé maring apa sing ko sekuthokna (karo Gusti Allah).

## 6:20

Wong-wong sing wis Ingsun paringi Kitab maring dhéwéké, wong-wong mau ngerténi (Muhammad) kayadéné wong-wong mau ngerténi anak-anaké dhéwék. Wong-wong sing gawé tuna awaké dhéwék, dhéwéké kuwé padha ora precaya (maring Gusti Allah).”

## 6:21

Lan sapa sing lewih aniaya (dolim) tenimbang wong-sing padha ngréka-réka sewijiné apus-apus maring Gusti Allah, utawa sing nggorohna ayat-ayat-É? Setemené wong-wong sing aniaya (dolim) kuwé ora begya.

## 6:22

Lan (élinga), maring dina rikala Ingsun ngumpulna wong-wong mau kabéh banjur Ingsun dhawuh maring wong-wong sing nyekuthokna Gusti Allah, “Neng ngendi sembahan-sembahanmu sing ganu ko padha ngira (batir-batir Ingsun)?”

## 6:23

Banjur ora nana jawaban apus-apus (sekang) dhéwéké, kejaba ngucap, “Sekawit (sekawit) Gusti Allah, dhuh Pengéran kula sedaya, kula sami mboten nyekutokna Gusti Allah.”

## 6:24

Delengen, kepriwé dhéwéké padha nglombo maring awaké dhéwék? Lan sembahan sing dhéwéké réka-réka ganu bakal ilang sekang dhéwéké kabéh.

## 6:25

Lan neng antarané wong-wong mau ana sing ngrungokna wacananmu (Muhammad), lan Ingsun wis ndadékna atiné dhéwéké padha ketutup (saéngga dhéwéké kabéh) ora ngerténi, lan kupingé kesumpel. Lan seumpama dhéwéké kabéh weruh sekabéhé tenger (bebener), dhéwéké tetep ora gelem precaya maring (tenger) kuwé. Saéngga angger dhéwéké padha teka maring sliramu seperlu mbantah sliramu, wong-wong kapir mau ngucap, “Kiyé (Al-Qur’an) ora liya mung dongengané wong-wong (jaman) gemiyén.”

## 6:26

Lan wong-wong mau nglarang (wong liya) ngrungokna (Al-Qur’an) lan dhéwéké (uga) padha ngedohna awaké dhéwék sekang (Al-Qur’an) kuwé, lan dhéwéké padha ngrusak awaké dhéwék, ning dhéwéké padha ora rumangasa.

## 6:27

Lan Umpamané sliramu (Muhammad) weruh rikala wong-wong mau déadhepna maring neraka, dhéwéké padha ngucap, “Angger inyong kabéh débalékna (maring dunya) mesthi inyong padha ora bakal nggorohi ayat-ayat-É Pengérané inyong kabéh, lan dadi wong-wong sing precaya.”

## 6:28

Ning (sebeneré) tumrap dhéwéké kabéh wis nyata kejahatan sing dhéwéké padha umpetna gemiyén. Umpamané dhéwéké débalékna maring dunya, mesthi dhéwéké bakal padha mbaléni maning apa sing wis délarang délakoni. Dhéwéké kabéh kuwé nyata-nyata tukang goroh.

## 6:29

Lan mesthi dhéwéké bakal ngucap (uga), “Urip mung neng dunya kiyé, lan inyong kabéh ora bakal detangékna (maning).”

## 6:30

Lan angger sliramu (Muhammad) weruh rikala dhéwéké padha déadhepna maring Pengérané (mesthi sliramu weruh kedadéan sing ngrentesna ati). Penjenengané dhawuh, “Mbok (detangékna) kiyé bener?” Dhéwéké padha nyauri, “Saéstu leres, sekawit (sekawit) Pengéran kula sedaya.” Penjenengané dhawuh, “Rasakna siksa kiyé, merga gemiyén ko padha ngingkari kuwé.”

## 6:31

Temen kapitunan wong-wong sing padha nggorohna (anané) sapatemon karo Gusti Allah; saéngga angger ijig-ijig Kiyamat teka maring dhéwéké kabéh, dhéwéké padha ngucap, “Banget gedhéné pengajogé inyong kabéh ingatasé penglaluné dhéwék ngenani Kiyamat kiyé,” karo dhéwéké mikul dosa-dosané neng ndhuwur gigiré. Banget alané apa sing dhéwéké pikul kuwé.

## 6:32

Lan urip neng dunya kiyé, mung dolanan lan glewéhan. Mangkané negari akhérat kuwé temen lewih apik tumrap wong-wong sing semarah (takwa). Apa ko ora padha ngerti?

## 6:33

Temen, Ingsun ngawuningani lamon apa sing déucapna wong-wong kuwé nyusahna atimu (Muhammad), (aja susah neng ati) merga sebeneré dhéwéké kabéh ora ngapusi sliramu, ning wong-wong aniaya (dolim) kuwé padha ngingkari ayat-ayat-É Gusti Allah.

## 6:34

Lan setemené utusan-utusan seurungé sliramu uga wis deapusi, ning dhéwéké kabéh padha sabar maring apus-apus lan pilara (sing détibakna) maring dhéwéké, saéngga teka pitulungan Ingsun maring dhéwéké. Lan ora nana sing bisa ngowahi kalimah-kalimah (ketetepané) Gusti Allah. Lan temen wis butul maring sliramu sebagéan sekang wertané utusan-utusan kuwé.

## 6:35

Lan angger mléngosé wong-wong mau rasané abot tumrap sliramu (Muhammad), mangka angger sliramu bisa gawé luwang neng bumi utawa andha maring langit banjur sliramu bisa nekakna mukjijat maring dhéwéké, (mangka gawénen). Lan angger Gusti Allah ngersakna, mesthi Penjenengané ndadékna wong-wong mau kabéh ngetutna pitudhuh, merga kuwé aja pisan-pisan sliramu klebu wong-wong sing bodho.

## 6:36

Mung wong-wong sing krungu baé sing manut (dhawuhé Gusti Allah), lan wong-wong sing mati mbésuk bakal detangékna déning Gusti Allah, banjur maring Penjenengané wong-wong mau débalékna.

## 6:37

Lan dhéwéké kabéh (wong-wong musrik mau) ngucap, “Kenangapa ora déturunaken maring dhéwéké (Muhammad) sewijiné mukjijat sekang Pengérané?” Dhawuha, “Setemené Gusti Allah kewasa nurunaken sewijiné mukjijat, ning akéh-akéhé sekang dhéwéké padha ora ngerti.”

## 6:38

Lan ora nana sewijiné kéwan sing ana neng bumi lan manuk-manuk sing mabur nganggo cewiwiné loro, ning kabéh mau kuwé umat-umat (uga) kayadéné ko kabéh. Ora nana sewijiné barang sing Ingsun supékna neng sejeroné Kitab, [^309] banjur maring Pengérané dhéwéké dékumpulna.

[^309]: Sebagéan juru tapsir nepsiri Kitab kuwé Lauh Mahfuz sing tegesé nasibé kabéh makhluk wis detulis (détetepna) neng Lauh Mahfuz. Lan ana uga sing nepsiri Al-Qur’an, maksudé neng Al-Qur’an kuwé wis ana pokok-pokok agama, aturan-aturan, hukum-hukum, hikmah-hikmah lan tuntunan murih begyané menungsa neng dunya lan akhérat.

## 6:39

Lan wong-wong sing nggorohna ayat-ayat-É Ingsun kuwé budheg, bisu, lan ana neng sejeroné peteng-dhédhet. Sapa wongé dékersakna déning Gusti Allah (neng sejrone sasar), mesthi désasarna déning Penjenengané. Lan sapa wongé dékersakna Gusti Allah (olih pitudhuh), mesthi Penjenengané ndadékna dhéwéké ana neng dalan sing jejeg.

## 6:40

Dhawuha (Muhammad), “Terangna maring inyong angger siksané Gusti Allah butul maring ko kabéh, utawa dina Kiyamat butul maring ko kabéh, apa ko padha arep sesambat (maring pengéran) seliyané Gusti Allah, angger ko kabéh wong-wong sing bener!”

## 6:41

(Ora), mung maring Penjenengané ko padha njaluk tulung. Angger Penjenengané ngersakna, Penjenengané ngilangna apa (bebaya) sing ko suwun maring Penjenengané, lan ko padha ninggalna apa sing ko sekuthokna (karo Gusti Allah).

## 6:42

Lan temen, Ingsun wis ngutus (para rasul) maring umat-umat seurungé ko, banjur Ingsun siksa umat mau kanthi (nibakna) kemlaratan lan kesengsaran, supaya dhéwéké nyenyuwun (maring Gusti Allah) kanthi andhap-asor.

## 6:43

Ning kenangapa dhéwéké ora nyuwun (maring Gusti Allah) kanthi andhap asor rikala siksané Ingsun temiba maring dhéwéké? Malah atiné dhéwéké wis dadi atos lan sétan uga ndadékna rinasa apik tumrap dhéwéké apa sing biasa dhéwéké pergawé.

## 6:44

Mangka rikala dhéwéké padha nglalékna pengéling-éling sing wis déparingna maring dhéwéké, Ingsun banjur mbukakna kabéh lawang (kesenengan) nggo dhéwéké kabéh. Saéngga rikala dhéwéké padha seneng-seneng ingatasé apa sing wis déparingna maring dhéwéké, Ingsun siksa dhéwéké kanthi dadakan, mangka rikala kuwé dhéwéké padha blangkemen (meneng) pungkes pengarep-arepé.

## 6:45

Mangka wong-wong sing aniaya (dolim) kuwé desirnakna nganti (butul) seoyod-oyodé. Lan sekabéhé pengalem kagungané Gusti Allah, Pengérané sekabéhé ngalam.

## 6:46

Dhawuha (Muhammad), “Terangna maring inyong, umpama Gusti Allah njabud pengrungu lan pendeleng lan nutup atiné ko kabéh, sapa sesembahan seliyané Gusti Allah sing kuwasa mbalékna maring ko kabéh?” Gatékna, kepriwé Ingsun nerangna bola-bali (maring dhéwéké kabéh) tenger-tengeré kewasané (Ingsun), ning dhéwéké padha tetep mléngos.

## 6:47

Dhawuha (Muhammad), “Terangna maring inyong angger siksané Gusti Allah teka maring ko kabéh kanthi dadakan utawa terang-terangan, mangka apa ana sing desirnakna déning Gusti Allah kejaba wong-wong sing aniaya (dolim)?”

## 6:48

Para Rasul sing Ingsun utus kuwé anané nggo awéh werta bebungah lan awéh pengéling-éling. Sapa wongé precaya lan gawé perdandan kebagusan, mangka ora nana rasa wedi tumrap dhéwéké lan dhéwéké ora susah neng ati.

## 6:49

Lan wong-wong sing nggorohna ayat-ayat-É Ingsun, bakal détibani siksa merga dhéwéké biasa nglakoni pasék (nglakoni dosa).

## 6:50

Dhawuha (Muhammad), “Inyong ora ngucap maring ko kabéh, lamon kagungané Gusti Allah ana neng inyong, lan inyong ora ngerti sing kasat mata (gaib) lan inyong ora (uga) ngucap maring ko kabéh lamon inyong malaékat. Inyong mung nuruti apa sing dédhawuhna maring inyong.” Dhawuha, “Apa padha wong sing picek karo wong sing weruh? Apa ko padha ora mikirna?”

## 6:51

Emutna kanthi kuwé (Al-Qur’an) wong-wong sing wedi bakal dékumpulna ngadhep maring Pengérané (neng dina Kiyamat), ora nana tumrap dhéwéké kabéh pengayom lan sing paring sapangat (pitulungan) kejaba Gusti Allah, supayané dhéwéké padha semarah (takwa).

## 6:52

Aja nganti ko ngurak wong-wong sing sesambat (maring) Pengérané neng wektu ésuk lan soré, dhéwéké kabéh ngarep-arep renané Penjenengané. Sliramu ora mikul tanggung jawab semendhing-mendhinga ingatasé penggawéyané dhéwéké lan dhéwéké (uga) ora mikul tanggung jawab semendhing-mrndhinga ingatasé penggawéyanmu, sing merekna sliramu (duwé hak) ngurak dhéwéké, saéngga sliramu klebu wong-wong sing aniaya (dolim). [^310]

[^310]: Wektu Rasulullah s.a.w. Lagi lenggahan bareng karo sewetara wong mukmin sing déanggep asor lan mlarat déning kaum Quraisy, teka para pemimpin Quraisy arep wicara karo Kanjeng Nabi, ning dhéwéké padha ora gelem njagong bareng karo wong mukmin mlarat kuwé, lan dhéwéké padha usul supayané wong-wong mukmin mlarat kuwé déurak baé, dadi dhéwéké kabéh bisa wicara karo Kanjeng Nabi, banjur temurun ayat kiyé.

## 6:53

Mengkana kuwé Ingsun wis nguji sebagéan sekang dhéwéké kabéh (wong-wong sing sugih) kanthi sebagéan liyané (wong sing mlarat), supayané dhéwéké (wong-wong sing sugih kuwé) padha ngucap, “(Apa) wong-wong kaya kiyé neng antarané inyong kabéh sing déparingi kanugrahan déning Gusti Allah?” (Gusti Allah dhawuh), “Apa Gusti Allah ora lewih ngawuningani ingatasé dhéwéké sing padha ngrasa kesuwun (maring Penjenengané)?”

## 6:54

Lan angger wong-wong sing precaya maring ayat-ayat-É Ingsun teka maring ko, ngucapa, “salaamun ‘alaikum (slamet lan ayem-tentrem nggo ko kabéh).” Pengéranmu uwis netepna sipat welas-asih maring Penjenengané Pribadi, (yakuwé) sapa wongé nglakoni kejahatan neng antarané ko kabéh merga bodho, banjur dhéwéké tobat sewisé kuwé lan ndandani awaké, mangka Penjenengané Maha Ngampura, Mahaasih.

## 6:55

Lan mengkana kuwé Ingsun nerangna ayat-ayat Al-Qur’an, (supayané keton genah dalané wong-wong sing apik kelakuané) lan supayané keton genah (uga) dalané wong-wong sing padha luput (dosa).

## 6:56

Dhawuha (Muhammad), “Inyong ora kepareng nyembah pengéran-pengéran sing ko padha sembah seliyané Gusti Allah.” Dhawuha, “Inyong ora bakal mélu kepénginanmu. Angger nglakoni kaya kuwé, temen inyong kesasar lan inyong ora klebu wong sing olih pitudhuh.”

## 6:57

Dhawuha (Muhammad), “Inyong (ana) neng ndhuwuré keterangan sing nyata (Al-Qur’an) sekang Pengéranku ning ko padha nggorohi. Udu wenangku (nururaken siksa) sing ko kabéh jaluk supayané desigrakna tekané. Netepna (ukuman kuwé) mung wenangé Gusti Allah. Penjenengané nerangna bebener lan Penjenengané (juru) paring putusan sing paling apik.”

## 6:58

Dhawuha (Muhammad), “Umpamané ana neng inyong apa (siksa) sing ko padha jaluk supayané desigrakna tekané, mesthi rampung kabéh urusan antarané inyong karo ko kabéh.” [^311] Lan Gusti Allah lewih ngawuningani wong-wong sing padha aniaya (dolim).

[^311]: Mesthi Gusti Allah nurunaken siksa maring ko kabéh nganti ko padha sirna

## 6:59

Lan kunci-kunci sekabéhané sing ora kasatmata (gaib) ana neng Penjenengané; ora nana sing ngerti kejaba Penjenengané. Penjenengané ngawuningani apa sing neng dharat lan neng segara. Ora nana selembar godhong baé sing rogol sing ora dekawuningani déning Penjenengané. Ora nana seblindhi wiji baé neng petengé bumi lan ora nana apa baé sing teles utawa garing sing ora ketulis neng sejeroné Kitab sing nyata (Lauh Mahfuz).

## 6:60

Lan Penjenengané sing nurokna ko kabéh neng wektu wengi lan Penjenengané ngawuningani apa sing ko padha lakoni neng wektu awan. Banjur Penjenengané nangékna ko kabéh neng wektu awan nggo desempurnakna umurmu sing uwis détetepna. Banjur maring Penjenengané panggonané ko kabéh bali, banjur Penjenengané paring ngerti maring ko kabéh apa sing wis ko kabéh pergawé.

## 6:61

Lan Penjenengané Sing kuwasa penuh ingatasé sekabéh kewula-Né. Lan déutus déning Penjenengané malaékat-malaékat juru jaga maring ko kabéh, saéngga rikala pati teka maring salah sijiné wong neng antarané ko kabéh, malaékat-malaékaté Ingsun njabud nyawané, lan dhéwéké ora padha nglirwakna pegawéané.

## 6:62

Banjur wong-wong mau (para kewulané Gusti Allah) débalékna maring Gusti Allah, sing senyatane ngewasani ingatasé dhéwéké kabéh. Ngerténana lamon sekabéhé hukum (neng dina kuwé) ana neng Penjenengané. Lan Penjenengané kuwé sing gawé pétungan sing paling sigra.

## 6:63

Dhawuha (Muhammad), “Sapa sing bisa nylametna ko kabéh sekang bebaya neng dharat lan neng segara, rikala ko padha nyenyuwun maring Penjenengané karo dhépé-dhépé lan kanthi swara sing ngarih-arih?” (Karo ngucapna) ”Sekirané Penjenengané nylametna inyong kabéh padha (bebaya) kiyé, mesthi inyong dadi wong-wong sing padha kesuwun.”

## 6:64

Dhawuha (Muhammmad), “Gusti Allah sing nylametna ko kabéh sekang bebaya kuwé lan sekang sekabéhé kesusahan, ning banjur ko padha (balik maning) nyekuthokna Penjenengané.”

## 6:65

Dhawuha (Muhammad), “Penjenengané sing kewasa ngirimna siksa maring ko kabéh, sekang ndhuwur utawa sekang ngisor sikilmu [^312] utawa Penjenengané nyampurna ko kabéh neng golongan-golongan (sing pandha pesulayan) lan paring rasa maring sebagéané ko kabéh kejemé sebagéan liyané.” Gatékna, kepriwé Ingsun nerangna bola-bali tandha-tandha (kewasané Ingsun) [^313] supayané dhéwéké padha ngerténi (kuwé).

[^312]: Siksa sing teka sekang ndhuwur contoné udan watu, samberan bledhég, lan liya-liyané. Sing teka sekang ngisor contoné lindhu, blabur, lan liya-liyané.

[^313]: Gusti Allah nerangna tandha-tandha kewasa-Né neng werna-werna rupa karo cara sing gonta-ganti. Ana uga juru tapsir sing negesna ayat kiyé karo ayat-ayat sing wujudé pengéling-éling, crita-crita, aturan hukum, lan liya-liyané.

## 6:66

Lan kaumé ko padha nggorohi (siksa) [^314] mangkané (siksa) kuwé bener anané. Dhawuha (Muhammad), “Inyong kiyé udu sing nanggung-jawabi ko kabéh.”

[^314]: Sebagéan juru tapsir nerangna lamon sing dégorohna mau yakuwé Al-Qur’an.

## 6:67

Saben-saben werta (sing degawa déning utusan) ana (wektu) kedadéané lan mbésuk ko bakal ngawéruhi.

## 6:68

Angger sliramu (Muhammad) priksa wong-wong padha merguyu ayat-ayat-É Ingsun, mangka tinggalna baé dhéwéké nganti dhéwéké ganti maring omongan liyané. Lan angger sétan nyata-nyata ndadékna sliramu kelalén (maring larangan kiyé), sewisé kélingan maning aja nganti sliramu jagongan karo wong-wong sing aniaya (dolim).

## 6:69

Wong-wong sing padha semarah (takwa) ora ana tanggung jawab semendhing-mendhinga ingatasé (dosa-dosané) wong-wong (aniaya) mau; ning (wajib) ngélingna supayané dhéwéké (uga) padha semarah (takwa).

## 6:70

Tinggalna wong-wong sing padha ndadékna agamané nggo dolanan lan guyonan, lan dhéwéké wis kapusan déning urip kedunyan. Élingna (dhéwéké kabéh) kanthi Al-Qur’an supaya saben wong ora kecemplung (maring njero neraka), merga kelakuané dhéwék. Ora nana tumrap dhéwéké pengayom lan sing paring pitulungan (sapangat) seliyané Gusti Allah. Lan angger dhéwéké karep nebus karo sekabéh werna tebusan apa baé, mesthi ora bakal détampa. Wong-wong kuwé sing dejeblosna (maring neraka), merga kelakuané dhéwék, Dhéwéké padha olih inuman rupa banyu sing umeb lan siksa sing perih merga mbangkangé (kapiré) dhéwéké gemiyén.

## 6:71

Dhawuha (Muhammad), “Apa dhéwék padha arep nyenyuwun maring sewiji-wiji seliyané Gusti Allah, sing ora bisa awéh piguna (manpangat) lan ora (uga) nekakna rubéda (mudarat) maring dhéwék kabéh, apa dhéwék bakal débalékna maring mburi, [^315] sewisé Gusti Allah paring pituduh maring awaké dhéwék, kayadéné wong sing wis désasarna déning sétan neng bumi, neng sejeroné kahanan bingung.” Batir-batiré padha ajék maring dalan sing jejeg (kanthi ngucapna), “Melua maring inyong kabéh.” Dhawuha, “Setemené pituduhé Gusti Allah kuwé pitudhuh (sing sejati); lan inyong kabéh dedhawuhi supaya pasrah awak maring Pengérané sekabéhé ngalam,

[^315]: Maksudé yakuwé syirik

## 6:72

lan supaya nglakoni sembayang lan semarah (takwa) maring Penjenengané.” Lan Penjenengané Pengéran sing maring Penjenengané ko kabéh bakal dékumpulna.

## 6:73

Penjenengané sing nyiptakna langit lan bumi kanthi hak (bener), rikala Penjene-ngané dhawuh, “Dadia!” Mangka demadi sewiji-wiji kuwé. Sabdané Penjenengan-É kuwé bener, lan kagungan Penjenengané sekabéhé wewenang rikalané slomprét dedamu. Penjenengané ngawuningani sing ora kasatmata (gaib) lan sing keton. Penjenengané Sing Mahawicaksana, Mahanastiti.

## 6:74

Lan (élinga) rikala Ibrahim matur maring ramané (sing asmané) Azar, [^316]  “Apa pantes rika ndadékna reca-reca kaé minangka Pengéran? Setemené inyong weruh rika karo kaumé rika ana neng sejeroné kesasar sing nyata.”

[^316]: Neng antarané juru tapsir  ana sing napsirna lamon sing démaksud abihi (ramané) yakuwé pamané.

## 6:75

Lan mengkana kuwé Ingsun ngawruhna maring Ibrahim kewasané (Ingsun sing ana) neng langit lan bumi, lan supayané dhéwéké klebu wong-wong sing precaya (yakin).

## 6:76

Rikala wengi wis dadi peteng, dhéwéké (Ibrahim) weruh sewiji lintang (banjur) dhéwéké ngucap, “Kiyé Pengérané inyong,” Mangka rikala lintang kuwé surup, dhéwéké matur, “Inyong ora seneng maring sing surup.”

## 6:77

Banjur rikala dhéwéké weruh wulan mlethék dhéwéké ngucap, “Kiyé Pengérané inyong.” Ning rikala wulan kuwé surup dhéwéké ngucap, “Temen, angger Pengéran ora awéh pituduh maring inyong, mesthi inyong klebu wong-wong sing kesasar.”

## 6:78

Banjur rikala dhéwéké weruh srengéngé mlethék, dhéwéké ngucap, “Kiyé Pengérané inyong, kiyé lewih gedhé.” Ning rikala srengéngé mau surup, dhéwéké ngucap, “Hé kaumé inyong! Temen, inyong ora cawé-cawé karo apa sing ko padha sekuthokna.”

## 6:79

Inyong ngadhepna rainé inyong maring (Gusti Allah) sing nyiptakna langit lan bumi kanthi setemen-temené pasrah (ngetutna) agama sing bener, lan inyong udu klebu wong-wong sing nyekuthokna (musrik).

## 6:80

Lan kaumé padha mbantah dhéwéké. Dhéwéké (Ibrahim) ngucap, “Apa ko kabéh arep mbantah inyong ngenani Gusti Allah, mangkané Penjenengané nyata-nyata wis paring pituduh maring inyong? Inyong ora wedi maring (bebaya sekang) apa sing ko kabéh sekuthokna karo Gusti Allah, kejaba Pengéranku ngersakna sewiji-wiji. Ilmuné Pengéranku nglingkupi samubarang kabéh. Apa ko kabéh ora bisa ngalap piwulangan?

## 6:81

Kepriwé inyong wedi maring apa sing ko padha sekuthokna (karo Gusti Allah), mangkané ko kabéh ora wedi maring apa sing Gusti Allah pribadi ora nurunaken keterangan maring ko kabéh supayané nyekuthokna Penjenengané. Endi sekang rong golongan kuwé sing lewih duwé hak olih pengayoman (sekang marabaya), angger ko mengerténi? [^317]

[^317]: Sewisé dedhéngna déning Gusti Allah maring Nabi Ibrahim tetenger keagungan-E lan tambah teguh precayaé maring Gusti Allah (ayat [^75], mangka Nabi Ibrahim a.s mimpin kaumé maring tauhid kanthi ngetutna ngalam pikirané wong-wong mau.

## 6:82

Wong-wong sing precaya ora nyampur-bawur precayaé karo syirik, dhéwéké kuwé wong-wong sing olih rasa aman lan dhéwéké padha olih pituduh.

## 6:83

Lan kuwé keterangané Ingsun sing Ingsun paringna maring Ibrahim nggo ngadhepi kaumé. Ingsun dhuwurna drajaté sapa sing Ingsun kersakna. Setemené Pengéranmu Mahawicaksana, Maha Ngawuningani.

## 6:84

Lan Ingsun wis nganugrahna Ishak lan Yakub maring dhéwéké (Ibrahim). Maring sekaroné wis Ingsun paringi pituduh; lan seurungé kuwé Ingsun wis paring pitudhuh maring Nuh, lan maring sebagéan sekang keturunané (Ibrahim) yakuwé Dawud, Sulaiman, Ayub, Yusuf, Musa lan Harun. Lan kaya kuwé Ingsun paring piwales maring wong-wong sing temindak apik,

## 6:85

lan Zakariya, Yahya, Isa lan Ilyas. Kabéh klebu wong-wong sing pantes (saléh),

## 6:86

lan Ismail, Ilyasa, Yunus, lan Lut. Dhéwéké kabéh padha-padha wis delewihna (drajaté) neng ndhuwuré umat liya (neng jamané),

## 6:87

(lan Ingsun lewihna uga drajaté) sebagéan sekang kaki-nininé dhéwéké, turunané dhéwéké, lan sedulur-seduluré dhéwéké. Ingsun wis milih dhéwéké kabéh (dadi nabi lan utusan) lan dhéwéké kabéh Ingsun paringi pituduh maring dalan sing jejeg.

## 6:88

Kuwé pituduhé Gusti Allah, kanthi kuwé Penjenengané paring pituduh maring sapa baé neng antarané kewula-kewula-Né sing Penjenengané kersakna. Sekirané dhéwéké padha nyekuthokna Gusti Allah, mesthi ilang temindak becik (ngamal) sing wis dhéwéké kabéh pergawé.

## 6:89

Dhéwéké kabéh kuwé wong-wong sing wis Ingsun paringi kitab, hikmah, lan kenabian. Angger wong-wong (Quraisy) kuwé ngingkari, mangka Ingsun bakal paringna maring kaum sing ora ngingkari (peparing mau).

## 6:90

Wong-wong kuwé (nabi-nabi) sing wis déparingi pituduh déning Gusti Allah, mangka padha mélua maring pituduhé dhéwéké kabéh. Dhawuha (Muhammad), “Inyong ora njaluk imbalan maring ko kabéh sejeroné mbutulna (Al-Qur’an). Al-Qur’an kuwé ora liya mung pengéling-éling nggo (sewernané umat) sekabéh ngalam.

## 6:91

Wong-wong kuwé ora ngagungna Gusti Allah kaya sing semesthiné rikala dhéwéké ngucap, “Gusti Allah ora nurunaken apa-apa maring menungsa.” Dhawuha (Muhammad), “Sapa sing nurunaken Kitab (Taurat) sing degawa Musa minangka cahya lan pituduh kanggo menungsa, ko padha ndadékna Kitab kuwé lembaran-lembaran kertas sing pating prethil, ko kabéh ngedhéngna (sebagéané) lan akéh sing ko padha umpetna, mangkané wis dewarahna maring ko kabéh apa sing ora dengerténi neng ko utawa neng kaki-ninimu.” Dhawuha, “Gusti Allah (sing nurunaken),” banjur (sewisé kuwé), jorna dhéwéké padha dolanan neng dalan kesasaré. [^318]

[^318]: Nggo pesemon maring wong-wong kesasar kayadéné dhéwéké déanggep bocah cilik sing urung duwé nalar.

## 6:92

Lan kiyé (Al-Qur’an), Kitab sing wis Ingsun turunaken kanthi lubér berkah; mbenerna kitab-kitab sing (déturunaken) seurungé lan supayané sliramu awéh pengéling-éling maring (wargané) Ummul Qura (Mekah) lan wong-wong sing ana neng seubengé. Wong-wong sing precaya maring (penguripan) akhérat mesthi ngprecayai (Al-Qur’an), dhéwéké mesthi padha ngreksa sembayangé.

## 6:93

Sapa sing lewih aniaya (dolim) tenimbang wong-wong sing ngréka-réka penggorohan maring Gusti Allah utawa sing ngucap, ”Wis dewahyokna maring inyong,” mangkané ora dewahyokna apa-apa maring dhéwéké, lan wong sing ngucap, ”Inyong bakal nurunaken kayadéné apa sing déturunaken déning Gusti Allah.” (Banget kériné) angger sliramu weruh rikala wong-wong aniaya (dolim) kuwé (ana) neng larané sakaratul maut, lan para malaékat nggebug nganggo tangané, karo ngucap, ”Tokna nyawamu!” Neng dina kiyé ko bakal dewales karo siksa sing banget nisthakna, merga ko ngucapna maring Gusti Allah (ucapan) sing ora bener lan (merga) ko ngagulna awaké dhéwék maring ayat-ayat-É.

## 6:94

Lan ko kabéh temen-temen teka dhéwék-dhéwék maring Ingsun kayadéné Ingsun nyiptakna ko kabéh rikala kawitané, lan apa sing wis Ingsun paringna maring ko kabéh, ko padha tinggal neng mburimu (neng dunya). Ingsun ora priksa sing awéh pitulu-ngan (sapangat) bareng karo ko kabéh sing ko padha anggep lamon dhéwéké kuwé batir-batiré (Gusti Allah). Temen, wis pedhot (sekabéhé gegandhéngan) antarané ko kabéh lan wis ilang sekang ko kabéh apa sing gemiyén ko padha kira (dadi sekuthoné Gusti Allah).

## 6:95

Temen, Gusti Allah sing nuwuhna winih (pari-parian) lan wiji (kurma). Penjenengané ngetokna sing urip sekang sing mati lan ngetokna sing mati sekang sing urip. Kuwé (kewasané) Gusti Allah, mangka kenangapa ko ésih padha mléngos?

## 6:96

Penjenengané sing mlethékna ésuk lan ndadékna wengi nggo ngaso, lan (ndadékna) srengéngé lan wulan nggo perétungan. Kuwé ketetepané Gusti Allah Sing Mahadigdaya, Maha Ngawuningani.

## 6:97

Lan Penjenengané sing ndadékna lintang-lintang nggo ko kabéh, supayané ko padha ndadékna (kuwé) nggo pathokan kahanan peteng neng dharat lan neng segara. Ingsun wis nerangna tandha-tandha (kewasané Ingsun) maring wong-wong sing ngawéruhi.

## 6:98

Lan Penjenengané sing nyiptakna ko kabéh sekang awak sing siji (Adam), mangka (nggo ko kabéh) ana papan manggon lan papan simpenan. [^319] Setemené wis Ingsun terangna tandha-tandha (agungé Ingsun) maring wong-wong sing padha ngawéruhi.

[^319]: Neng antarané juru tapsir ana sing duwé penemu sing démaksud “papan manggon” yakuwé balung sulbiné ramané lan “papan simpénan” yakuwé gua garba (rahimé) biyung. Lan ana uga sing ngarani papan manggon yakuwé neng dhuwur bumi wektu menungsa ésih urip lan panggonan simpénan yakuwé neng njero bumi (kuburan) wektu menungsa wis mati.

## 6:99

Lan Penjenengané sing nurunaken banyu sekang langit, banjur Ingsun thukulna karo banyu kuwé werna-werna thethukulan, mangka Ingsun tokna sekang thethukulan kuwé tanduran sing ijo, Ingsun tokna sekang tanduran sing ijo kuwé wiji sing akéh; lan sekang manggar kurma, megar gagang-gagangé sing mengkelung, lan kebon-kebon anggur, lan (Ingsun tokna uga) zaitun lan delima sing serupa lan sing ora serupa. Gatékna wohé rikala woh, lan dadi mateng. Temen, neng sing mengkana kuwé ana tandha-tandha (kewasané Gusti Allah) tumrap wong-wong sing padha precaya.

## 6:100

Lan wong-wong (musrik) padha ndadékna jin minangka sekuthon-sekuthoné Gusti Allah, mangkané Penjenengané sing nyiptakna (jin-jin kuwé), lan dhéwéké padha apus-apus (kanthi ngucapna), “Gusti Allah duwé anak lanang lan anak wadon,” tanpa (dhasar) ilmu. [^320] Mahasuci Gusti Allah lan Mahaluhur sekang sipat-sipat sing dhéwéké padha gambarna.

[^320]: Dhéwéké ngucap lamon  Gusti Allah duwé anak kaya wong Yahudi ngucap Uzair putrané Gusti Allah, lan wong-wong musrik ngomong lamon malaékat anak wadoné Gusti Allah. Dhéwéké padha ngomong kaya kuwé sebab bodho.

## 6:101

Penjenengané (Gusti Allah) sing nyipta langit lan bumi. Kepriwé (bisané) Penjenengané kagungan putra mangkané Penjenengané ora kagungan garwa. Penjenengané nyipta samubarang kabéh; lan Penjenengané ngawuningani samubarang kabéh.

## 6:102

Kuwé Gusti Allah, Pengérané ko kabéh; ora nana Pengéran seliyané Penjenengané; sing nyipta samubarang kabéh, mangka sembaha Penjenengané; Penjenengané sing ngreksa samubarang kabéh.

## 6:103

Penjenengané ora bisa decandhak nganggo pendelengé mata, ning Penjenengané bisa mriksani sekabéhé sing keton kuwé lan Penjenengané Sing Mahaalus, Mahanastiti.

## 6:104

Temen, bukti-bukti nyata wis teka sekang Pengérané ko kabéh. Sapa wongé weruh (bebener kuwé), [^321] mangka (pigunané) nggo awaké dhéwék; lan sapa wongé picek (ora weruh bebener kuwé), mangka dhéwéké sing kapitunan. Lan inyong (Muhammad) udu sing njagani ko kabéh.

[^321]: Sapa wongé ngerténi sing bener lan nglakoni kebagusan, lan olih pituduh, mula uwis butul maring puncaké kesenengan.

## 6:105

Lan kaya kuwé Ingsun nerangna bola-bali ayat-ayat-É Ingsun supayané wong-wong musrik padha ngucap, “Sliramu uwis nyinaoni ayat-ayat kuwé (sekang Ahli Kitab),” lan supayané nerangna Al-Qur’an kuwé maring wong-wong sing mengerténi.

## 6:106

Manuta maring apa sing wis déwahyokna déning Pengéranmu maring sliramu (Muhammad); ora nana sesembahan kejaba Penjenengané; lan padha mléngosa sekang wong-wong nyekuthokna (musrik).

## 6:107

Lan sekirané Gusti Allah ngersakna, mesthi dhéwéké padha ora nyekuthokna (Penjenengané). Lan Ingsun ora ndadékna sliramu sing njagani wong-wong kuwé, lan sliramu uga udu sing ngreksa dhéwéké kabéh.

## 6:108

Lan aja nganti ko padha ngumpa-umpa sembahan sing dhéwéké sembah seliyané Gusti Allah, merga dhéwéké mengko bakal ngumpa-umpa Gusti Allah kanthi nglewati wates tanpa dhasar ilmu. Mengkana kuwé, Ingsun dadékna saben umat nganggep apik penggawéyané dhéwéké kabéh. Banjur ma-ring Pengéran panggonan baliné dhéwéké, banjur Penjenengané bakal paring weruh maring dhéwéké apa sing wis dhéwék padha pergawé.

## 6:109

Lan wong-wong mau padha sumpah karo asmané Gusti Allah kanthi temen pisan, lamon angger teka mukjijat maring dhéwéké kabéh, mesthi dhéwéké padha bakal precaya maring Penjenengané. Dhawuha, “Mukjijat-mukjijat kuwé mung ana neng sisihé Gusti Allah.” Lan apa sliramu ngerti lamon angger mukjijat (ayat-ayat) teka, dhéwéké ora bakal precaya uga. [^322]

[^322]: Wong musrik sumpah, angger teka sekang Gusti Allah mukjijat,dhéwéké bakal precaya, sebab kuwé wong mukmin njaluk maring Nabi supayané Gusti Allah nurunaken mukjijat sing démaksud kuwé. Gusti Allah nolak kekarepané wong-wong mukmin mau karo ayat kiyé.

## 6:110

Lan (kaya kuwé uga) Ingsun plengosna ati lan pendelengané dhéwéké kabéh kaya rikala kawitan dhéwéké ora precaya maring (Al-Qur’an), lan Ingsun jorna dhéwéké padha bingung neng sejeroné kesasar.

## 6:111

Lan senajan Ingsun nyata-nyata nurunaken malaékat maring dhéwéké kabéh, lan wong sing wis mati ngomong karo dhéwéké lan Ingsun kumpulna (uga) neng ngarepé dhéwéké samubarang kabéh (sing dhéwéké kepéngini), dhéwéké uga ora bakal precaya, kejaba Gusti Allah ngersakna. Ning akéh-akéhé sekang dhéwéké padha ora mengerténi (tegesé bebener).

## 6:112

Lan mengkana kuwé, tumrap saben nabi Ingsun dadékna mungsuh sing démadi sekang sétan-sétan, menungsa lan jin, sebagéan (mungsuh kuwé) ngrisiki maring sebagéan liyané (karo) ucapan sing bagus nggo apus-apus. Lan angger Pengéranmu ngersakna, mesthi dhéwéké kabéh ora bakal temindak (sing kaya kuwé), mangka jorna dhéwéké kabéh bareng karo apa (apus-apus) sing dhéwéké padha réka-réka.

## 6:113

Lan supayané atiné wong-wong sing ora precaya maring akhérat, kepéncut maring krisikan kuwé, lan nyenengi, lan supaya dhéwéké padha nglakoni apa sing biasa dhéwéké lakokna.

## 6:114

Apa pantes inyong nggolét hakim seliyané Gusti Allah, mangkané Penjenengané sing nurunaken Kitab (Al-Qur'an) maring ko kabéh kanthi slesih. Wong-wong sing wis Ingsun paringi Kitab padha ngerti temen lamon (Al-Qur’an) kuwé déturunaken sekang Pengéranmu kanthi bener. Mangka aja nganti ko padha klebu wong-wong sing mamang.

## 6:115

Lan wis sempura sabdané Pengéranmu (Al-Qur’an) kanthi bener lan adil. Ora nana sing bisa ngowahi sabdané Penjenengané. Lan Penjenengané Maha Midhanget, Maha Ngawuningani.

## 6:116

Lan angger ko padha ngetutna akeh-akehé wong neng bumi kiyé, mesthi dhéwéké bakal padha nyasarna ko sekang dalané Gusti Allah. Sing dhéwéké peloni mung pengira-ira lan dhéwéké mung padha ngréka apus-apus.

## 6:117

Setemené Pengéranmu, Penjenengané lewih ngawuningani sapa sing kesasar sekang dalan-É, lan Penjenengané lewih ngawuningani wong-wong sing olih pituduh.

## 6:118

Mangka mangana sekang apa (daging kéwan) sing (rikala désembeléh) nyebut asmané Gusti Allah, angger ko padha precaya maring ayat-ayat-É Penjenengané.

## 6:119

Lan kenangapa ko padha ora gelem mangan sekang apa (daging kéwan) sing (rikala désembeléh) nyebut asmané Gusti Allah, mangkané Gusti Allah wis nerangna maring ko kabéh apa sing délarang (déharamna) déning Penjenengané maring ko kabéh, kejaba angger ko ana neng kahanan kepeksa. Lan temen, akéh sing nyasarna wong kanthi kekarepané tanpa dhasar ilmu. Pengéranmu lewih ngawuningani wong-wong sing padha nglewihi wates.

## 6:120

Lan tinggalna dosa sing keton utawa uga sing ora keton. Temen, wong-wong sing nglakoni (pegawéan) dosa mbésuk bakal déparingi piwales padha karo apa sing dhéwéké pergawé.

## 6:121

Lan aja nganti ko padha mangan sekang apa (daging kéwan) sing (rikala désembeléh) ora nyebut asmané Gusti Allah, pegawéan kuwé nyata-nyata sewijiné laku pasék (dosa). Se-temené sétan-sétan bakal ngrisikna maring batir-batiré supayané dhéwéké padha mbantah ko kabéh. Lan angger ko padha manut maring dhéwéké, mesthi ko kabéh wis dadi wong sing nyekuthokna (musrik).

## 6:122

Lan apa wong sing wis mati banjur Ingsun uripna lan Ingsun paringi dhéwéké cahya sing mérekna dhéwéké bisa mlaku neng tengah-tengahé wong akéh, padha karo wong sing ana neng petengan, saéngga dhéwéké ora bisa metu sekang kana? Kaya kuwé dédadékna dérasa apik tumrap wong-wong kapir ingatasé apa sing dhéwéké padha pergawé.

## 6:123

Lan mengkana kuwé neng saben negari Ingsun dadékna penggedhé-penggedhé sing jahat [^323] supayané padha nglakoni apus-apus neng negari kuwé. Ning dhéwéké kabéh mung ngapusi awaké dhéwék tanpa ngrumangsani.

[^323]: Penemu sebagéan mufasir Akabiramujrimiha tegesé yakuwé penjahat-penjahat gedhé.

## 6:124

Lan angger teka sewijiné ayat maring dhéwé-ké kabéh, dhéwéké padha ngucap, “Inyong kabéh ora bakal precaya seurungé déwéhna maring inyong kabéh kaya apa sing déwéhna maring utusan-utusané Gusti Allah.” Gusti Allah lewih ngawuningani neng ngendi Penjenengané ndhodhokna kewajiban kerasulan-É. Wong-wong sing dosa mengko bakal détibani kenisthan neng sisihé Gusti Allah lan siksa sing keras merga apus-apus sing dhéwéké lakoni.

## 6:125

Sapa wongé dékersakna Gusti Allah bakal olih hidayah (pituduh), Penjenengané bakal mbukakna dhadhané nggo (nampa) Islam. Lan sapa wongé dékersakna Penjenengané dadi kesasar, Penjenengané ndadékna dhadhané ciut lan sesek, kaya-kaya dhéwéké (lagi) manjat maring langit. Mengkana kuwé Gusti Allah nibakna siksa maring wong-wong sing padha ora precaya.

## 6:126

Lan kiyé dalan Pengéranmu sing jejeg. Ingsun wis nerangna ayat-ayat-É (Ingsun) maring wong-wong sing nampa pengéling-éling.

## 6:127

Tumrap wong-wong kuwé (désedhiakna) panggonan sing tentrem (suwarga) neng sisihé Pengérané. Lan Penjenengané pengayomé dhéwéké kabéh merga amal kebecikan sing dhéwéké padha lakoni.

## 6:128

Lan (élinga) maring dina rikala Penjeneng-ané ngumpulna wong-wong mau kabéh (lan Gusti Allah dhawuh), “Hé golongan jin! Ko kabéh wis akéh (nyasarna) menungsa.” Lan batir-batiré dhéwéké sekang golongan menungsa padha ngucap, “Dhuh Pengéran, kula sami empun sami-dénten angsal kesenengan [^324] lan seniki wekdal sing empun Penjenengan tetepaken nggé kula sedaya empun dugi.” Gusti Allah dhawuh, “Neraka kuwé panggonané ko kabéh selawas-lawasé, kejaba angger Gusti Allah ngersakna liyané.” Temen, Pengéranmu Mahawicak-sana lan Maha Ngawuningani.

[^324]: Jin (sétan) wis kasil ngapusi menungsa lan mélu krisikané, lan ngrasakna werna-werna kenékmatan dunya.

## 6:129

Lan mengkana kuwé Ingsun dadékna sebagéan wong-wong sing aniaya (dolim) kekancan karo sepadhané, patrap karo apa sing dhéwéké lakoni.

## 6:130

Hé golongan jin lan menungsa! Mbok iya wis teka maring ko kabéh utusan-utusan sekang golonganmu dhéwék, dhéwéké padha mbutulna ayat-ayat-Ku maring ko kabéh lan ngélingna ko ngenani sapatemon neng dina kiyé? Dhéwéké padha nyauri, “(Nggih), kula sami dados seksi nggé awak kula kiyambek-kiyambek.” Ning dhéwéké kapusan déning penguripan dunya lan dhéwéké wis dadi seksi nggo awaké dhéwék-dhéwék, lamon dhéwéké kuwé wong-wong sing mbangkang (kapir).

## 6:131

Mengkana kuwé (rasul-rasul déutus) merga Pengéranmu ora bakal ngancurna sewijiné negari kanthi (cara) aniaya, selagi wargané neng kahanan limpé (urung ngerti).

## 6:132

Lan saben wong ana tingkatané, (sepadhan) karo apa sing dhéwéké pergawé. Lan Pengéranmu ora limpé karo apa sing dhéwéké kabéh pergawé.

## 6:133

Lan Pengéranmu Mahasugih, ombér welas-asihé. Angger Penjenengané ngersakna, Penjenengané bakal ngilangna ko kabéh lan sewisé ko padha (ilang) bakal Penjenengané ganti karo sing Penjenengané kersakna, kayadéné Penjenengané ndadékna ko kabéh sekang keturunan golongan liya.

## 6:134

Setemené apa sing déjanjékna maring ko kabéh mesthi teka lan ko ora padha bisa nolak kuwé.

## 6:135

Dhawuha (Muhammad), “Hé kaumku! Padha mergawéa miturut pilungguhmu, inyong uga temindak (kaya kuwé). Mbésuk ko kabéh bakal ngerténi, sapa sing bakal olih panggonan (paling apik) neng akhérat (mbésuk). Setemené wong-wong sing padha aniaya (dolim) kuwé ora bakal begya.

## 6:136

Lan dhéwéké padha nyedhiakna sebagéan kasil tanduran lan kéwan (sebagéan) nggo Gusti Allah karo ngucap miturut pengujaré dhéwéké kabéh, “Kiyé nggo Gusti Allah lan sing kiyé nggo brehala-brehalané inyong kabéh.” Bagéan sing nggo brehala-brehalané ora bakal butul maring Gusti Allah, lan bagéan sing nggo Gusti Allah bakal butul maring brehala-brehalané dhéwéké. [^325] Banget alané penetepané dhéwéké kuwé.

[^325]: Dériwayatna lamon kasil tanduran lan kéwan ingon sing dhéwéké sedhiakna nggo Gusti Allah, dhéwéké wéhna maring fakir, miskin, lan ngamal sosial malah maring brehala. Lan sing nggo brehala-brehala, déwéhna maring sing njaga brehala ora nggo fakir, miskin, utawa ngamal sosial. Padatan kuwé délaknat déning Gusti Allah.

## 6:137

Lan mengkana kuwé brehala-brehalané dhéwéké (sétan) ndadékna krasa apik tumrap akéh-akéhé wong-wong musrik maténi anak-anaké, nggo ngrusak dhéwéké lan ngorak-arik agamané dhéwéké. [^326] Lan angger Gusti Allah ngersakna, mesthi dhéwéké ora bakal nglakoni kuwé. Jorna dhéwéké bareng karo apa (apus-apus) sing dhéwéké padha réka-réka.

[^326]: Sebagéan wong Arab nganut saréngaté Nabi Ibrahim. Nabi Ibrahim a.s nglakon  dépréntah Gusti Allah ngorbanaken putrané Ismail. Banjur pemimpin-pemipin agamané wong-wong mau padha mblangsakna tegesé kurban kuwé, saéngga bisa awéh kawruh lamon maténi anak kuwé apik kanthi alesan nggo dhépé-dhépé maring Gusti Allah, mangkané alesan sebeneré yakuwé merga dhéwéké padha wedi mlarat lan wedi kewirangan.

## 6:138

Lan dhéwéké padha ngucap (miturut anggepané dhéwéké), “Kiyé kéwan ingon lan kasil bumi sing délarang, ora kena depangan, kejaba déning wong sing inyong kabéh karepna.” Lan ana uga kéwan sing délarang (ora kena) détunggangi, lan ana kéwan ingon sing (rikala désembeléh) kena ora nyebut asmané Gusti Allah, kuwé dadi gorohan maring Gusti Allah. Mbésuk Gusti Allah bakal paring piwales sekabéh apa sing dhéwéké padha réka-réka.

## 6:139

Lan dhéwéké ngucap (uga), “Apa sing ana neng sejeroné weteng kéwan ingon kiyé mligi nggo wong-wong lanangé inyong kabéh, ora kena (haram) nggo bojo-bojoné inyong kabéh.“ Lan angger sing neng weteng kuwé (delairna) mati, kabéhan kena (mangan kuwé). Mbésuk Gusti Allah bakal paring piwales maring penetepané dhéwéké kabéh. Setemené Gusti Allah Mahawicak-sana, Maha Ngawuningani.

## 6:140

Temen kapitunan dhéwéké sing padha merjaya (maténi) anak-anaké merga bodho tanpa kawruh, lan nglarang (ngaramna) rejeki sing déparingna déning Gusti Allah maring dhéwéké kabéh, mligi mung nggo ngréka-réka gorohan maring Gusti Allah. Temen dhéwéké padha wis kesasar lan ora olih pituduh.

## 6:141

Lan Penjenengané sing ndadékna tanduran-tanduran sing mrambat, lan sing ora mram-bat, wit korma, tanduran sing werna-werna rasané, zaitun, lan delima sing serupa (wujud lan wernané) lan ora serupa (rasané). Pangana wohé angger dhéwéké woh lan wéhna haké (jakat) neng wektu methik kasilé, ning aja kelewihen. Setemené Gusti Allah ora karenan maring wong sing ngliwati wates,

## 6:142

lan neng antarané kéwan-kéwan ingon kuwé ana sing dédadékna kéwan sing ngangkut barang lan ana (uga) sing nggo désembeléh. Pangana rejeki sing déparingna déning Gusti Allah maring ko kabéh, lan aja nganti ko padha mélu laku-lakuné sétan. Setemené sétan kuwé mungsuh sing nyata tumrap ko kabéh,

## 6:143

ana kéwan ingon wolu sing pasang-pasangan (patang pasang), sepasang wedhus gembel lan sepasang wedhus biasa. Dhawuha, “Apa sing délarang (déharamna) déning Gusti Allah loro sing lanang utawa loro sing wadon utawa sing ana neng njero wetengé karoné sing wadon? Terangna maring inyong kanthi dhasar ilmu angger ko wong sing padha bener.”

## 6:144

Lan sekang onta sepasang lan sekang sapi sepasang. Dhawuha, “Apa sing déharamna déning Gusti Allah loro sing lanang apa loro sing wadon apa sing ana neng jero wetengé karoné sing wadon? Apa ko padha dadi seksi rikala Gusti Allah netepna kiyé nggo ko ka-béh? Sapa sing lewih aniaya (dolim) tenim-bang wong sing ngréka-réka penggorohan maring Gusti Allah nggo nyasarna wong-wong sing ora duwé ilmu?” setemené Gusti Allah ora bakal paring pituduh maring wong-wong sing aniaya (dolim).

## 6:145

Dhawuha, “Ora inyong temoni neng njeroné apa sing dewahyokna maring inyong, sewiji sing déharamna mangan tumrap wong sing kepéngin mangan kuwé, kejaba daging kéwan sing mati (bathang), getih sing mili, daging babi - merga kabéh kuwé kotor - utawa kéwan sing désembeléh ora nyebut (asmané) Gusti Allah. Ning sapa wongé kepeksa ora merga kepéngin lan ora nglewihi (watesé kepeksa) mangka temen, Pengéranmu Maha Ngampura, Mahaasih.

## 6:146

Lan maring wong-wong Yahudi, Ingsun nglarang (ngaramna) kabéh (kéwan) sing duwé kuku. [^327] Lan Ingsun ngaramna maring dhéwéké gajih sapi lan wedhus gembel, kejaba sing kraket neng gigiré, utawa sing ana neng njero isi wetengé, utawa sing campur karo balung. Kayakuwé Ingsun ngukum dhéwéké merga goli padha duraka. Lan temen, Ingsun Mahabener.

[^327]: Sing démaksud kéwan duwé kuku kuwé kéwan-kéwan sing jenthik-jenthiké ora misah sing siji karo sing liyané, kayadéné: onta, bébék, banyak, lan liya-liyané. Sebagéan juru tapsir negesi kéwan sing duwé kuku kaya jaran, keledai, lan liya-liyané.

## 6:147

Mangka angger dhéwéké ngapusi sliramu, dhawuha, “Pengérané ko kabéh kagungan welas sing ombér, lan siksa-Né tumrap wong-wong sing dosa ora bisa detampik.”

## 6:148

Wong-wong sing nyekuthokna (musrik) bakal ngucap, “Angger Gusti Allah ngersak-na mesthi inyong kabéh ora bakal nyekuthok-na Penjenengané, semana uga kaki-nininé inyong kabéh, lan inyong kabéh ora arep ngaramna apa-apa.” Mengkana uga wong-wong seurungé dhéwéké sing wis padha nggorohi (para utusan) saéngga dhéwéké ngrasakna siksané Ingsun. Dhawuha (Muhammad), “Apa ko padha duwé kawruh sing bisa ko terangna maring inyong kabéh? Sing ko padha péloni mung pengangen-angen, lan ko mung padha ngira-ira.”

## 6:149

Dhawuha (Muhammad), “Alesan sing kuwat mung neng (astané) Gusti Allah. Mangka angger Penjenengané ngersakna, mesthi ko kabéh padha olih pituduh.”

## 6:150

Dhawuha (Muhammad), “Gawanen seksi-seksimu sing bisa mbuktékna lamon Gusti Allah nglarang (ngaramna) kiyé.” Angger dhéwéké padha awéh perseksén, ko aja padha (melu uga) awéh perseksén bareng dhéwéké kabéh. Aja nganti ko padha mélu karepé wong-wong sing nggorohi ayat-ayat-É Ingsun lan wong-wong sing ora precaya maring akhérat, lan dhéwéké padha nyekuthokna Pengéran.

## 6:151

Dhawuha (Muhammad), “Ngénéh inyong wacakna apa sing délarang (déharamna) déning Pengéran maring ko kabéh. Aja padha nyekuthokna Penjenengané karo apa baé, gawé becika maring rama-biyung, aja merjaya (maténi) anak-anakmu merga mlarat. Ingsun sing paring rejeki maring ko lan maring dhéwéké kabéh. Aja nganti ko padha méreki penggawéyan kotor, sing keton utawa sing ora keton, aja nganti ko padha merjaya (maténi) wong sing délarang (déharamna) déning Gusti Allah kejaba kanthi dhasar sing bener. [^328] Mengkana kuwé Penjenengané ndhawuhna maring ko kabéh supayané ko padha ngerti.

[^328]: Sing débenerna déning saréngat kayadéné qisas, maténi wong murtad, rajam, lan liya-liyané.

## 6:152

Lan aja pisan-pisan ko padha méreki bandhané bocah yatim, kejaba nganggo cara sing lewih migunani saéngga dhéwéké ngancik (umur) diwasa. Lan sempurnakna takeran lan timbangan kanthi adil. Ingsun ora ngebot-bot sewiji wong kejaba miturut kesanggupané. Angger ko wicara, padha wicara sebeneré, senajan dhéwéké sedulur-mu lan tetepi janjiné Gusti Allah. Mengkana kuwé Penjenengané ndhawuhna maring ko kabéh supayané ko padha éling.”

## 6:153

Lan temen, kiyé dalané Ingsun sing jejeg. Mangka tutna! Aja ko padha peloni dalan-dalan (liyané) sing bakal misahna ko kabéh sekang dalané Penjenengané. Mengkana kuwé Penjenengané ndhawuhna maring ko kabéh supayané ko padha semarah (takwa).

## 6:154

Banjur Ingsun wis paring maring Musa, Kitab (Taurat) nggo nyempurnakna (kenék-matan Ingsun) maring wong sing nglakoni kebagusan, nggo nerangna samubarang kabéh, lan nggo pitudhuh lan kewelasan, supayané wong-wong padha precaya maring anané sapatemon karo Pengérané.

## 6:155

Lan kiyé anané Kitab (Al-Qur’an) sing Ingsun turunaken kanthi kebek berkah. Tutna, lan semaraha supayané ko padha olih kewelasan,

## 6:156

(Ingsun turunaken Al-Qur’an kuwé) supaya ko (ora) padha ngucap, “Kitab kuwé mung detutunaken maring rong golongan seurungé inyong kabéh (Yahudi lan Nasrani) lan temen, inyong padha ora nggatékna maring apa sing dhéwéké waca,”

## 6:157

utawa supaya ko (ora) padha ngucap, “Angger Kitab kuwé déturunaken maring inyong kabéh, mesthi inyong padha lewih olih pituduh ketimbang dhéwéké kabéh.” Temen, wis teka maring ko kabéh keterangan sing cetha, pituduh lan kewelasan sekang Pengéranmu. Sapa sing lewih aniaya (dolim) ketimbang wong sing nggorohna ayat-ayat-É Gusti Allah lan mléngos sekang kuwé? Mbésuk Ingsun bakal paring piwales maring wong-wong sing padha mléngos sekang ayat-ayat Ingsun karo siksa sing keras, merga dhéwéké tansah mléngos.

## 6:158

Sing dhéwéké padha enténi mung tekané malaékat maring dhéwéké kabéh, utawa rawuhé Pengéranmu, utawa sebagéan tandha-tandha sekang Pengéranmu. Neng dina tekané sebagéan tandha-tandhané Pengéranmu (wis) ora nana gunané maning piandel (precayaé) sewijiné wong sing urung precaya seurungé kuwé, utawa (urung) ngupaya nglakoni kebagusan kanthi precayaé kuwé. Dhawuha, “Enténana! Ingsun uga ngenténi.”

## 6:159

Setemené wong-wong sing mecah-mecah agamané lan dhéwéké dadi padha (kepecah) neng njero golongan-golongan, semendhing baé udu tanggung jawabmu (Muhammad) ingatasé dhéwéké kabéh. Setemené urusané wong-wong mau (nyumanggakna) maring Gusti Allah. Banjur Penjenengané bakal paring weruh maring wong-wong mau apa sing wis dhéwéké padha pergawé.

## 6:160

Sapa wongé gawé kebagusan olih piwales tikel sepuluh penggawéané. Lan sapa wongé gawé kejahatan déparingi piwales seimbang karo kejahatané. Dhéwéké kabéh semendhing baé ora dékapitunani (dedolimi).

## 6:161

Dhawuha (Muhammad), “Setemené Pengéranku wis maringi inyong pituduh temuju dalan sing jejeg, agama sing bener, agamané Ibrahim sing jejeg. Dhéwéké (Ibrahim) ora klebu wong-wong sing nyekuthokna (musrik).”

## 6:162

Dhawuha (Muhammad), “Setemené sembayangku, ngabektiku, uripku, lan matiku mligi mung konjuk Gusti Allah, Pengérané sekabéhé ngalam,

## 6:163

ora nana sekuthon tumrap Penjenengané, lan kaya mengkana sing dédhawuhna maring inyong lan inyong wong sing kawitan pasrah awak (muslim).”

## 6:164

Dhawuha (Muhammad), “Apa (pantes) inyong nggolét Pengéran seliyané Gusti Allah, mangkan Penjenengané Pengéran ingatasé samubarang kabéh. Saben penggawéan dosa sewijiné wong, dhéwéké sing tanggungjawab. Lan sewijiné wong ora bakal mikul renggan dosané wong liya. Banjur maring Pengéranmu ko kabéh bali, lan bakal déparingna weruh maring ko kabéh apa sing gemiyén ko padha persulayakna.”

## 6:165

Lan Penjenengané sing ndadékna ko kabéh dadi penerus-penerus (khalifah-khalifah) neng bumi lan Penjenengané njunjung (drajaté) sebagéané ko kabéh sendhuwuré sing liyané, nggo ndadar (nguji) ko kabéh ingatasé (kanugrahan) sing déparingna déning Penjenenganmu maring ko kabéh. Setemené Pengéranmu banget sigrané paring ukuman lan temen, Penjenengané Maha Ngampura, Mahaasih.

## 7:1

Alif Lam Mim Sad

## 7:2

(Kiyé) Kitab sing déturunaken maring sliramu (Muhammad); mangka aja nganti sliramu sesek neng dhadha merga kuwé, supayané sliramu awéh pengéling-éling (Kitab) kuwé lan dadi piwulang nggo wong sing padha precaya.

## 7:3

Nuruta maring apa sing déturunaken maring ko kabéh sekang Pengéranmu, lan aja nganti ko padha nuruti seliyané Penjenengané minangka pemimpin. Semendhing pisan ko kabéh (olihé) ngalap piwulang.

## 7:4

Banget akéhé negari sing wis Ingsun sirnakna, siksané Ingsun teka (nibani warga)né neng wektu wengi, utawa rikala wong-wong mau lagi padha ngaso neng wektu awan.

## 7:5

Mangka rikala siksané Ingsun teka temiba maring dhéwéké kabéh, ngresulahé dhéwéké ora liya, mung ngucap, “Setemené inyong kuwé wong-wong sing padha aniaya (dolim).”

## 7:6

Mangka mesthi bakal Ingsun takokna maring brayat (umat) sing wis olih pengajék-ajék (sekang para utusan) lan Ingsun bakal takoni (uga) para utusan.

## 7:7

Lan mesthi bakal Ingsun wertakna maring dhéwéké kabéh kanthi ilmu (Ingsun) lan Ingsun ora adoh (sekang dhéwéké kabéh).

## 7:8

Timbangan neng dina kuwé (dadi ukuran) bebener. Mangka sapa wongé abot timbangan (kebagusan)é, dhéwéké kuwé wong sing begya,

## 7:9

lan sapa wongé énthéng timbangan (kebagusan)é, mangka dhéwéké kuwé wong sing wis gawé tuna awaké dhéwék, merga dhéwéké ngingkari ayat-ayat-É Ingsun.

## 7:10

Lan temen, Ingsun wis manggonaken ko kabéh neng bumi lan neng kono Ingsun sedhiakna (sumber) penguripan nggo ko kabéh. (Ning) semendhing pisan olihe ko kabéh padha kesuwun.

## 7:11

Lan temen, Ingsun wis nyiptakna ko kabéh, banjur mbangun (awak)mu, banjur Ingsun dhawuh maring malaékat-malaékat, “Sujuda ko kabéh maring Adam,” mangka dhéwéké padha sujud kejaba iblis. Dhéwéké (iblis) orang klebu sing padha sujud.

## 7:12

(Gusti Allah) dhawuh, “Apa sing ngalangi ko (saéngga) ko ora nyembah (maring Adam) rikala Ingsun dhawuh maring ko?” (Iblis) semaur, “Kula langkung saé tenim-bang kiyambeké. Penjenengan nyipta kula saking brama, lan kiyambeké Penjenengan cipta saking siti.”

## 7:13

(Gusti Allah) dhawuh, “Mangka temuruna ko sekang kuwé (suwarga), merga ko ora pantes ngagulna awak neng sejeroné. Metua! Sete-mené ko klebu ciptanan (mahluk) sing ina.”

## 7:14

(Iblis) semaur, “Paringi tangguhan wekdal, ngantos dinten kiyambeké dipun tangekaken.”

## 7:15

(Gusti Allah) dhawuh, “Bener, ko klebu sing déparingi tangguhan wektu.”

## 7:16

(Iblis) semaur, “Mergi Penjenengan empun nyasaraken kula, temtu kula ajeng ngalang-ngalangi kiyambeké saking marginé Penjenengan sing jejeg,

## 7:17

lajeng temtu kula ajeng ndhatengi kiyambeké saking ngajeng, saking wingking, saking kiwa, lan sekang tengené kiyambeké. Lan Penjenengan mboten bakal manggih kathah saking kiyambeké ingkang sami (ngraos) kesuwun.”

## 7:18

(Gusti Allah) dhawuh, “Metua ko sekang kono (suwarga) neng kahanan sing ina lan déurak! Setemené sapa wongé neng anta-rané dhéwéké ana sing nuruti ko, mesthi bakal Ingsun isi neraka Jahanam karo ko kabéh bareng-bareng.”

## 7:19

Lan (Gusti Allah dhawuh), “Hé Adam! Manggona ko karo bojomu neng suwarga lan mangana apa baé sing ko sekloron senengi. Ning aja nganti ko sekloron mereki wit siji kiyé. (Angger méreki) ko sekloron klebu wong-wong sing aniaya (dolim).”

## 7:20

Banjur sétan ngrisikna pikiran ala maring dhéwéké sekloron supayané ngetonaken barang-wadiné (ngorat) dhéwéké (sing mikiné tansah) ketutup. Lan (sétan) ngucap, “Pengéranmu mung nglarang ko sekloron méreki wit kiyé, supayané ko sekloron ora dadi malaékat utawa ora dadi wong sing langgeng (neng suwarga).”

## 7:21

Lan dhéwéké (sétan) sumpah maring sekloroné, “Setemené inyong kiyé nyata-nyata klebu para juru naséhaté ko sekloron,”

## 7:22

lan dhéwéké (sétan) ngari-ari sekloroné karo daya apus. Rikala sekloroné nyicipi (woh) wit kuwé, mangka keton déning sekloroné dhéwéké barang-wadiné, mangka molahi sekloroné nutupi kuwé karo godhong-godhong suwarga. Pengéran dhawuh maring sekloroné, “Toli Ingsun wis nglarang ko sekloron sekang wit kuwé, lan Ingsun wis dhawuh lamon sétan kuwé mungsuh sing nyata tumrap ko sekloron?”

## 7:23

Sekloroné matur, “Dhuh Pengéran kula, kula kekalih empun nganiaya badan kula kiyambek. Menawi Penjenengan mboten paring ngapunten dhateng kula kekalih lan paring welas dhateng kula sami, saéstuné kula sami kelebet tiyang-tiyang ingkang kapitunan.”

## 7:24

(Gusti Allah) dhawuh, “Temuruna ko kabéh! Ko bakal padha mungsuhan siji karo liyané. Bumi kuwé papan panggonan lan kesene-nganmu nganti wektu sing wis détetepna.”

## 7:25

(Gusti Allah) dhawuh, “Neng kana ko padha urip, neng kana ko padha mati, lan neng kana (uga) ko padha bakal detangékna.”

## 7:26

Hé anak-putu Adam! Setemené Ingsung wis nyedhiakna sandhangan nggo nutupi barang-wadi (ngorat)é ko kabéh lan nggo pepaésé nggo ko kabéh. Ning sandhangan semarah (takwa), kuwé sing lewih apik. Mengkana kuwé sebagéan tandha-tandha kewasané Gusti Allah, moga-moga dhéwéké padha éling.

## 7:27

Hé anak-putu Adam! Aja nganti ko kabéh kapusan déning sétan kayadéné dhéwéké (sétan) wis ngetokna rama-biyungmu sekang suwarga, kanthi ngudhari sandhangan sekloroné nggo ngetonaken barang-wadi sekloroné. Setemené dhéwéké karo balané bisa weruh ko kabéh sekang sewiji panggo-nan sing ko ora padha bisa weruh dhéwéké kabéh. Setemené Ingsun wis ndadékna sétan-sétan kuwé pimpinan tumrap wong-wong sing ora precaya.

## 7:28

Lan angger dhéwéké nglakoni penggawéyan sing ngeres (keji), dhéwéké ngucap, “Inyong weruh kaki-niniku nglakoni sing kaya kuwé, lan Gusti Allah dhawuh inyong padha kon nglakoni kuwé.” Ucapna, “Setemené Gusti Allah ora nglakon ndhawuhna supaya nglakoni sing ngeres (keji). [^329] Kenangapa ko padha ngomongna ngenani Gusti Allah sing ko kabéh ora ngerténi?”

[^329]: Kayadéné syirik, ngubengi Ka’bah karo wuda lan liya-liyané.

## 7:29

Ngucapa, “Pengéranku dhawuh maring inyong supaya temindak adil. Adhepna raimu (maring Gusti Allah) saben sembayang, lan sembah Penjenengané kanthi nulusna ngabekti mung maring Penjenengané. Ko bakal padha débalékna maring Penjenengané kayadéné ko kabéh déciptakna sekawitané.

## 7:30

Sebagéan Penjenengané paringi pituduh lan sebagéan maning sepantesé dadi kesasar. Dhéwéké padha ndadékna sétan-sétan minangka pengayom seliyané Gusti Allah. Dhéwéké padha ngira lamon dhéwéké padha olih pituduh.

## 7:31

Hé anak-putu Adam! Nggonén sandhangan-mu sing apik saben-saben (mlebu) mesjid, mangan lan nginuma, ning aja kelewihen. Temen Gusti Allah ora karenan (maring) wong sing nglewihi wates.

## 7:32

Dhawuha (Muhammad), “Sapa sing nglarang (ngaramna) pepaés sekang Gusti Allah sing wis desedhiakna nggo para kewulané Penjenengané lan rejeki sing apik-apik?” Dhawuha, “Kabéh kuwé nggo wong-wong sing padha precaya sejeroné uripé neng dunya, lan mligi (nggo dhéwéké baé) neng dina Kiyamat.” [^330] Mengkana kuwé Ingsun nerangna ayat-ayat kuwé nggo wong-wong sing mengerténi.

[^330]: Pepaés sekang Gusti Allah lan panganan sing apik kuwé bisa dérasakna neng dunya kiyé déning wong sing precaya lan wong sing ora precaya, lan neng akhérat mbésuk mung mligi nggo wong sing padha precaya.

## 7:33

Dhawuha (Muhammad), “Pengéranku mung nglarang (ngaramna) sekabéhé penggawé ngeres (keji) sing keton lan sing ora keton, penggawé dosa, penggawé aniaya (dolim) tanpa dhasar sing bener, lan (nglarang) ko kabéh nyekuthokna Gusti Allah karo sewiji-wiji, mangkané Penjenengané ora nurunaken landhesan nggo kuwé, lan (nglarang) ko padha wicara ngenani Gusti Allah apa sing ora ko padha ngerténi.”

## 7:34

Lan saben umat duwé ajal (wates wektu). Angger ajalé butul, dhéwéké ora bisa njaluk angkil (wektu tangguh) utawa desigrakna sedhéla baé.

## 7:35

Hé anak-putu Adam! Angger teka maring ko kabéh utusan-utusan sekang kalanganmu dhéwék, sing nyritakna ayat-ayat-É Ingsun maring ko kabéh, mangka sing sapa wongé semarah (takwa) lan merdandan (nuju) kebagusan, mangka ora nana rasa wedi ingatasé dhéwéké lan dhéwéké padha ora susah neng ati.

## 7:36

Ning wong-wong sing nggorohna ayat-ayat-É Ingsun lan ngagulna awaké maring (ayat-ayat) kuwé, dhéwéké kuwé sing ngenggoni neraka, dhéwéké kabéh langgeng neng senjeroné.

## 7:37

Sapa sing lewih aniaya (dolim) tenimbang wong sing ngréka-réka gorohan maring Gusti Allah utawa sing nggorohna ayat-ayat-É Penjenengané? Dhéwéké kuwé padha bakal olih bagéan sing wis détetepna neng jero Kitab nganti teka utusan-utusan (malaékat) Ingsun maring dhéwéké nggo njabud nyawané. Dhéwéké (malaékat-malaékat) ngucap, “Endi sembahan sing biasa ko kabéh sembah seliyané Gusti Allah?” Dhéwéké (wong musrik) padha semaur, “Kabéhan wis ilang sekang inyong kabéh.” Lan dhéwéké padha awéh perseksén tumrap awaké dhéwék lamon dhéwéké kuwé wong-wong padha mbangkang (kapir).

## 7:38

Gusti Allah dhawuh, “Mlebua ko kabéh maring njero geni neraka bareng karo golongan jin lan menungsa sing wis lewih dhisit sekang ko kabéh. Saben sewijiné umat mlebu, dhéwéké nyupatani seduluré, saéngga angger dhéwéké wis padha mlebu kabéh, mangka ngucap wong sing (mlebu) kéri (maring) sing lewih dhisit, “Dhuh Pengéran kula sedaya, kiyambeké empun sami nyasaraken kula sedaya. Dhatengaken siksan geni neraka ingkang tikel-matikel dhateng kiyambeké.” Gusti Allah dhawuh, “Saben wong olih piwales (siksa) sing tikel-matikel, ning ko padha ora mengerténi.”

## 7:39

Lan wong sing (mlebu) lewih dhisit ngucap maring wong sing (mlebu) kéri. “Ko kabéh ora duwé punjul semendhing-mendhinga ketimbang inyong padha. Mangka rasakna siksa kuwé merga penggawéan sing wis ko padha lakoni.”

## 7:40

Setemené wong-wong sing nggorohna ayat-ayat-É Ingsun lan ngagulna awaké maring (ayat-ayat) kuwé, ora bakal debukakna lawang-lawang langit nggo dhéwéké kabéh, [^331] lan dhéwéké ora bakal padha mlebu suwarga, seurungé onta mlebu maring bolongan dom. [^332] Mengkana kuwé Ingsun paring piwales maring wong-wong sing nglakoni penggawé ala.

[^331]: Tegesé penyuwunan lan ngamalé dhéwéké ora détampa déning Gusti Allah.

[^332]: Tegesé dhéwéké ora gadhang mlebu suwarga kayadéné ora gadhangé onta mlebu maring bolongan dom.

## 7:41

Nggo dhéwéké kabéh klasa (samak) turuné sekang geni neraka lan neng ndhuwuré dhéwéké ana kemul (geni neraka). Mengkana kuwé Ingsun paring piwales maring wong-wong sing aniaya (dolim).

## 7:42

Lan wong-wong sing precaya lan nglakoni kebagusan, Ingsun ora bakal ngebot-boti sewijiné wong kejaba miturut kesanggupané. Dhéwéké kuwé sing padha manggon neng suwarga; dhéwéké kabéh langgeng neng njeroné,

## 7:43

lan Ingsun njabud rasa satru sekang njero dhadhané dhéwéké kabéh, neng ngisoré mili kali-kali. Dhéwéké padha ngucap, “Sekabéhé pengalem kagungané Gusti Allah sing wis nidhokna inyong kabéh maring (suwarga) kiyé. Inyong kabéh ora bakal olih pitudhuh angger Gusti Allah ora nuduhna inyong kabéh. Setemené utusan-utusané Pengéranku wis rawuh nggawa bebener.” Dédhawuhna maring dhéwéké kabéh, “Kuwé suwarga sing wis dewarisna maring ko kabéh, merga apa sing uwis ko padha pergawé.”

## 7:44

Lan para warga suwarga padha alok-alok (maring) para warga neraka, “Temen inyong kabéh wis olih apa sing déjanjékna Pengéran maring inyong kabéh, kuwé nyata. Apa ko wis padha olih apa sing déjanjékna Pengéranmu maring ko kabéh, kuwé nyata?” Dhéwéké padha semaur, “Nyata.” Banjur juru alok (malaékat) alok-alok neng antarané dhéwéké kabéh, “Laknaté Gusti Allah nggo wong-wong sing aniaya (dolim),

## 7:45

(yakuwé) wong-wong sing ngalang-ngalangi (wong liya) sekang dalané Gusti Allah lan kepéngin ngénggokna. Dhéwéké kuwé sing padha ngingkari (anané) urip neng akhérat.”

## 7:46

Lan neng antarané sekloroné (warga suwarga lan warga neraka) ana aling-aling lan neng ndhuwur A’raf (panggonan sing paling dhuwur) ana wong-wong sing padhadéné wawuh, kabéh-kabéh kanthi tandha-tandhané. Dhéwéké padha ngucap maring para warga suwarga, “Salamun ‘alaikum” (Slamet ayem-tentrem ingatasé ko kabéh). Dhéwéké padha urung bisa mlebu, ning dhéwéké kepéngin gagiyan (mlebu).

## 7:47

Lan angger penyawangé dhéwéké padha déalihna maring warga neraka, dhéwéké ngucap, “Dhuh Pengéran kula sedaya, ampun ngantos Penjenengan panggénaken kula sareng-sareng kaliyan tiyang ingkang sami aniaya (dolim) niku.”

## 7:48

Lan wong-wong neng ndhuwur A’raf (panggonan sing paling dhuwur) alok-alok maring wong-wong sing dhéwéké wawuh kanthi tandha-tandhané karo ngucap, “Bandha sing ko padha kumpulna lan apa sing ko padha agulna, (nyatané) ora nana pigunané tumrap ko kabéh.

## 7:49

Apa kuwé wong-wong sing ko padha wis sumpah, lamon dhéwéké ora bakal olih kewelasané Gusti Allah?” Gusti Allah dhawuh, “Mlebua ko kabéh maring njeroné suwarga! Ora nana rasa wedi ingatasé ko kabéh lan ko uga ora bakal susah neng ati.”

## 7:50

Para warga neraka alok-alok maring warga suwarga, “Ilingna (semendhing) banyu maring inyong kabéh utawa rejeki apa baé sing wis déparingna Gusti Allah maring ko kabéh.” Dhéwéké (warga suwarga) semaur, “Temen, Gusti Allah wis nglarang (ngaramna) sekloroné nggo wong-wong sing mbangkang (kapir),”

## 7:51

(yakuwé) wong-wong sing wis ndadékna agamané minangka dolanan lan guyonan, lan dhéwéké wis kapusan déning penguripan dunya. Mangka neng dina kiyé (Kiyamat), Ingsun nglalékna dhéwéké kayadéné dhéwéké gemiyén nglalékna sapatemon dina kiyé, lan merga dhéwéké padha ngingkari ayat-ayat-É Ingsun.

## 7:52

Temen, Ingsun wis nekakna Kitab (Al-Qur’an) maring dhéwéké kabéh, sing Ingsun terangna kanthi dhasar ilmu, minangka pituduh lan kewelasan tumrap wong-wong sing padha precaya.

## 7:53

Apa dhéwéké kabéh ora mung ngenténi bukti beneré (Al-Qur’an) kuwé. Neng dina (rikala) bukti beneré kuwé teka, wong-wong sing seurungé kuwé ngapengna padha ngucap, “Temen, utusan-utusané Pengéranku wis teka nggawa bebener. Mangka apa ana penulung tumrap inyong kabéh sing bakal awéh pitulungan maring inyong utawa supayané inyong padha débalékna (maring dunya) saéngga inyong kabéh bakal temindak ora kaya tindakan sing wis inyong padha lakoni gemiyén?” Dhéwéké kabéh setemené wis gawé kapitunan (maring) awaké dhéwéké lan apa sing dhéwéké ana-anakna gemiyén wis ilang-blas sekang dhéwéké kabéh.

## 7:54

Temen, Pengéranmu (yakuwé) Gusti Allah sing nyiptakna langit lan bumi sejeroné nem mangsa, banjur Penjenengané pilenggah neng ndhuwur ‘Arsy. [^333] Penjenengané nutupna wengi maring awan sing nututi kuwé (wengi) kanthi sigra. (Penjenengané nyiptakna) srengéngé, wulan, lan lintang-lintang manut maring dhawuhé Penjenengané. Élinga! Sekabéhé penyiptanan lan urusan dadi haké Penjenengané. Mahasuci Gusti Allah, Pengéran sekabéhé ngalam.

[^333]: Pilenggah neng ndhuwur ‘Arsy yakuwé sewiji sipaté Gusti Allah sing wajib déprecayai, kayadéné ingatasé keagungané Gusti Allah lan kesuciané Penjenengané.

## 7:55

Nyenyuwuna maring Pengéranmu kanthi andhap-asor lan swara sing lirih. Temen, Penjenengané ora karenan (maring) wong-wong sing ngliwati wates.

## 7:56

Lan aja nganti ko padha gawé kerusakan neng bumi sewisé (déciptakna) kanthi bagus. Nyenyuwuna maring Penjenengané kanthi rasa wedi lan gedhé pengarep-arep. Setemené kewelasané Gusti Allah pérek banget maring wong sing nglakoni kebagusan.

## 7:57

Penjenengané sing nyemilirna angin minangka sing nggawa kabar becik, ndhisiti tekané kewelasané Penjenengané (udan), saéngga angger angin kuwé nggawa lamuk mendhung, Ingsun giring maring panggonan sing garing banjur Ingsun turunaken udan neng panggonan kuwé. Banjur Ingsun thukulna kanthi udan kuwé werna-werna woh-wohan. Mengkana kuwé Ingsun nangékna wong sing wis mati, moga-moga ko padha ngalap piwulangan.

## 7:58

Lan lemah sing apik, tanduran-tandurané urip subur kanthi idiné Pengéran; lan lemah sing ala, tanduran-tandurané sing thukul sengsara. Mengkana kuwé Ingsun nerangna bola-bali tandha-tandha (agungé Ingsun) tumrap wong-wong sing padha kesuwun (sukur).

## 7:59

Temen, Ingsun nyata-nyata wis ngutus Nuh maring kaumé, banjur dhéwéké ngucap, “Hé kaumku! Sembaha Gusti Allah! Ora nana pengéran (sembahan) tumrap ko kabéh seliyané Penjenengané. Setemené inyong wedi ko kabéh bakal détibani siksa neng dina sing nggilani (kiyamat).

## 7:60

Pemimpin-pemimpin kaumé ngucap, “Setemené inyong kabéh nganggep ko temen-temen ana neng sejeroné kesasar sing nyata.”

## 7:61

Dhéwéké (Nuh) semaur, “Hé kaumku! Inyong ora kesasar; ning inyong kiyé sewijiné utusan sekang Pengéran sekabéhé ngalam.

## 7:62

Inyong mbutulna maring ko kabéh titipané (amanat) Pengéranku, awéh pitutur maring ko kabéh, lan inyong ngawéruhi sekang Gusti Allah apa sing ora ko padha kaweruhi.”

## 7:63

Lan apa ko padha gumun angger ana pengé-ling-éling sing teka sekang Pengéranmu liwat wong lanang sekang kalanganmu dhéwék, seperlu awéh pengéling-éling maring ko kabéh lan supayané ko padha semarah (takwa) saéngga ko kabéh olih kewelasan?

## 7:64

Mangka dhéwéké padha nggorohna (Nuh). Banjur Ingsun slametna dhéwéké lan wong-wong sing bareng karo dhéwéké neng njero prahu. Ingsun lelepna wong-wong sing nggorohna ayat-ayat-É Ingsun. Setemené dhéwéké kabéh kuwé wong sing picek (atiné).

## 7:65

Lan maring kaum ‘Ad (Ingsun utus) Hud, seduluré dhéwéké kabéh. Dhéwéké ngucap, “Hé kaumku! Sembaha Gusti Allah! Ora nana pengéran (sembahan) tumrap ko kabéh seliyané Penjenengané. Mangka kenangapa ko ora padha semarah (takwa)?”

## 7:66

Pemimpin-pemimpin wong-wong sing mbangkang (kapir) sekang kaumé ngucap, “Setemené inyong kabéh nganggep ko temen-temen kurang waras, lan inyong padha ngira ko klebu wong-wong sing apus-apus.”

## 7:67

Dhéwéké (Hud) nyauri, “Hé kaumku! Ora-orané Inyong kurang waras, ning inyong kiyé utusan sekang Pengéran sekabéhé ngalam.

## 7:68

Inyong mbutulna maring ko kabéh titipan (amanat) Pengéranku lan awéh pitutur sing pinercaya maring ko kabéh.

## 7:69

Lan apa ko padha gumun angger ana pengéling-éling sing teka sekang Pengéranmu liwat wong lanang sekang kalanganmu dhéwék seperlu awéh pengéling-éling maring ko kabéh? Élinga rikala Penjenengané ndadékna ko minangka penerus-penerus (khalifah-khalifah) sewisé kaum Nuh, lan Penjenengané nglewihna ko kabéh neng kekuwatané awak lan pawakan. Mangka élinga maring nékmat-nékmaté Gusti Allah supayané ko padha begya.”

## 7:70

Dhéwéké padha ngucap, “Apa tekamu maring inyong kabéh supaya inyong padha mung nyembah Gusti Allah baé lan ninggalna apa sing biasa désembah déning kaki-nininé inyong kabéh? Mangka buktékna ancamanmu maring inyong kabéh, angger ko bener!”

## 7:71

Dhéwéké (Hud) semaur, “Temen, wadhéh lan bendu sekang Pengéran bakal temiba maring ko kabéh. Apa ko kabéh arep mbantah karo inyong ngenani jeneng-jenengé (brehala) sing ko lan kaki-ninimu gawé dhéwék, mangkané Gusti Allah ora nurunaken keterangan nggo prékara kuwé. Angger kaya kuwé, enténi! Setemené inyong uga bareng karo ko kabéh, klebu sing ngenténi.”

## 7:72

Mangka Ingsun slametna dhéwéké (Hud) lan wong-wong sing bareng dhéwéké kanthi kewelasan Ingsun lan Ingsun sirnakna nganti seoyod-oyodé wong-wong sing nggorohna ayat-ayat-É Ingsun. Dhéwéké udu wong-wong sing padha precaya.

## 7:73

Lan maring kaum Samud (Ingsun utus) seduluré wong-wong mau (arané) Saléh. Dhéwéké ngucap, “Hé kaumku! Sembaha Gusti Allah! Ora nana pengéran (sembahan) tumrap ko kabéh seliyané Penjenengané. Setemené wis teka maring ko kabéh bukti sing nyata sekang Pengéranmu. Kiyé (sewijiné) onta wadon sekang Gusti Allah minangka tandha nggo ko kabéh. Jorna onta kuwé mangan neng buminé Gusti Allah, aja nganti délarani, mengko dadiné ko kabéh bakal olih penyiksan sing perih.”

## 7:74

Lan élinga rikala Penjenengané ndadékna ko kabéh penerus-penerus (khalifah-khalifah) sewisé kaum ‘Ad lan manggona-ken ko kabéh neng bumi. Neng papan sing rata ko padha ngedegna gedhong-gedhong lan gunung-gunung padha ko tatah dadi umah. Mangka élinga maring nékmat-nékmaté Gusti Allah lan aja nganti ko padha gawé kerusakan neng bumi.

## 7:75

Penggedhé-penggedhé sing padha ngagulna awaké dhéwék ngucap maring wong-wong sing déanggep asor, yakuwé wong-wong sing wis precaya neng antarané kaumé, “Apa ko kabéh ngerti lamon Saléh kuwé utusan sekang Pengérané?” Dhéwéké padha semaur, “Setemené inyong padha precaya maring apa sing débutulna.”

## 7:76

Wong-wong sing padha ngagulna awaké dhéwék ngucap, “Setemené, inyong kabéh ngingkari apa sing ko padha gugoni.”

## 7:77

Banjur dhéwéké padha nyembeléh onta wadon kuwé, lan temindak gemedhé maring dhawuhé Pengérané. Dhéwéké padha ngucap, “Hé Saléh! Buktékna ancemané ko maring inyong kabéh, angger temen ko sewijiné utusan.”

## 7:78

Banjur teka lindhu temiba maring dhéwéké kabéh, lan dhéwéké padha mati pating gléthak neng remukané umahé dhéwéké.

## 7:79

Banjur dhéwéké (Saléh) lunga ninggalna wong-wong mau karo ngucap, “Hé kaumku! Temen, inyong wis mbutulna wélingan (amanat) Pengéranku maring ko kabéh. Ning ko padha ora seneng maring wong sing awéh pitutur.”

## 7:80

Lan (Ingsun uga wis ngutus) Lut, rikala dhéwéké ngucap maring kaumé, “Kenangapa ko padha nglakoni temindak sing ngeres (keji), sing urung tau délakoni déning sewijiné kaum seurungé ko kabéh (neng dunya kiyé).

## 7:81

Temen, ko wis padha nguntabna brahimu maring sepadha-padha wong lanang udu maring wong wadon. Ko kabéh nyata-nyata kaum sing ngliwati wates.”

## 7:82

Lan jawaban kaumé ora liya mung ngucap, “Urak baé dhéwéké (Lut lan para pendhéré-ké) sekang negarimu kiyé, dhéwéké kabéh kuwé wong sing nganggep awaké suci.”

## 7:83

Banjur Ingsun slametna dhéwéké lan para pendhéréké, kejaba bojoné. Dhéwéké (bojoné Lut) klebu wong-wong sing détinggal.

## 7:84

Lan Ingsun krutugi dhéwéké kabéh karo udan (watu). Mangka gatékna kepriwé wekasané wong sing padha nglakoni dosa kuwé.

## 7:85

Lan maring warga Madyan, Ingsun (ngutus) Syuaib, seduluré wong-wong kuwé. Dhéwéké ngucap, “Hé kaumku! Sembaha Gusti Allah. Ora nana pengéran (sembahan) tumrap ko kabéh kejaba Penjenengané. Setemené wis teka maring ko kabéh bukti sing nyata sekang Pengéranmu. Sempurnakna takeran lan timbangan, lan aja nganti ko gawé tuna (maring) wong semendhing baé. Aja nganti ko gawé kerusakan neng bumi sewisé (déciptakna) kanthi apik. Kuwé sing lewih apik tumrapé ko angger ko wong sing padha precaya.”

## 7:86

Lan aja nganti ko padha njagong neng saben dalan karo medén-medéni lan ngalang-ngalangi wong-wong sing precaya sekang dalané Gusti Allah lan kepéngin ngénggokna wong-wong mau. Élinga rikala ko kabéh gemiyén semendhing, banjur Gusti Allah ngakéhna cacahé ko kabéh. Lan gatékna kepriwé wekasané wong-wong sing padha gawé kerusakan.

## 7:87

Angger ana segolongan neng antarané ko kabéh sing precaya maring (ajaran) sing inyong déutus (supayané) mbutulna, lan ana (uga) segolongan sing ora precaya, mangka padha sing sabar nganti Gusti Allah netepna putusan maring dhéwék kabéh. Penjeneng-ané hakim sing paling apik.

## 7:88

Penggedhé-penggedhé sing ngagulna awaké dhéwék sekang kaumé Syuaib padha ngucap, “Hé Syuaib! Mesthi inyong kabéh ngurak ko karo wong-wong sing precaya sekang negariné inyong kabéh, kejaba ko padha bali maring agamané inyong kabéh.” Syuaib ngucap, “Apa (ko arep ngurak inyong kabéh), senajan inyong padha ora seneng?

## 7:89

Temen, inyong kabéh wis ngréka-réka gorohan sing gedhé maring Gusti Allah, angger inyong padha bali maning maring agamamu, sewisé Gusti Allah ngetokna inyong kabéh sekang kuwé. Lan ora pantes inyong padha bali maring agama kuwé, kejaba angger Gusti Allah, Pengéranku ngersakaken. Kawruhé Pengéranku nglingkupi samubarang kabéh. Mung maring Gusti Allah inyong padha pasrah (tawakal). Dhuh Pengéran kula sedaya, paringana putusan teng antawisé kula lan kaum kula sedaya kanthi hak (adil). Penjenengan ingkang paring putusan paling saé.”

## 7:90

Lan penggedhé-penggedhé sekang kaumé (Syuaib) sing kapir ngucap, (maring sepadha-padhané), “Setemené angger ko padha mélu Syuaib, mesthi ko kabéh dadi wong-wong sing kapitunan.”

## 7:91

Banjur teka lindhu ngremuk dhéwéké, lan dhéwéké padha mati pating glethak neng njero remukan umahé dhéwéké kabéh.

## 7:92

Wong-wong sing nggorohna Syuaib kaya-kaya dhéwéké padha urung nglakon manggon neng (negari) kuwé. Dhéwéké sing nggorohna Syuaib, kuwé wong-wong sing padha kapitunan.

## 7:93

Mangka Syuaib ninggalna dhéwéké kabéh karo ngucap, “Hé kaumku! Temen, inyong wis mbutulna wélingan (amanat) Pengéran-ku maring ko kabéh lan inyong wis awéh pitutur maring ko kabéh. Mangka kepriwé inyong arep susah atiné maring wong-wong sing mbangkang (kapir)?”

## 7:94

Lan Ingsun ora ngutus sewijiné nabi maring sewijiné negari, (banjur wargané padha nggorohna nabi kuwé), kejaba Ingsun tibakna maring wargané kecupetan lan kesengsaran supayané dhéwéké padha (manut kanthi) andhap asor.

## 7:95

Banjur Ingsun ganti kesengsaran kuwé karo kesenengan saéngga (keturunan lan bandhané) tambah akéh, banjur dhéwéké padha ngucap, “Temen kaki-niniku padha wis nggrasakna kesengsaran lan kesenengan,” mangka Ingsun tibakna siksa maring dhéwéké kanthi dadakan tanpa dhéwéké padha nggliga.

## 7:96

Lan angger warga negari padha precaya lan semarah (takwa), mesthi Ingsun bakal nglubérna maring dhéwéké kabéh berkah sekang langit lan bumi, ning nyatané dhéwéké padha nggorohna (ayat-ayat-É Ingsun), mangka Ingsun siksa dhéwéké kabéh sepadhan karo apa sing wis dhéwéké padha pergawé.

## 7:97

Mangka apa warga negari kuwé ngrasa aman sekang pesiksané Ingsun sing teka weng-wengi rikala dhéwéké lagi padha turu?

## 7:98

Utawa apa warga negari kuwé padha ngrasa aman sekang pesiksané Ingsun sing teka esuk-esuk rikala dhéwéké lagi padha dolanan?

## 7:99

Utawa apa dhéwéké padha ngrasa aman sekang pesiksané Gusti Allah (sing ora denyana-nyana)? Ora nana sing ngrasa aman sekang pesiksané Gusti Allah kejaba wong-wong sing padha kapitunan.

## 7:100

Utawa apa urung genah tumrap wong-wong sing marisi sewijiné negari sewisé (ilang) wargané? Angger Ingsun ngersakna mesthi Ingsun siksa dhéwéké kabéh merga dosa-dosané; lan Ingsun kunci atiné dhéwéké kabéh saéngga dhéwéké ora bisa krungu (piwulangan).

## 7:101

Kaya kuwé negari-negari (sing wis Ingsun sirnakna) kuwé, Ingsun critakna sebagéan critané maring sliramu. Utusan-utusan (nggo) dhéwéké kabéh nyata-nyata wis teka maring dhéwéké kanthi bukti-bukti sing nyata. Ning dhéwéké ora padha precaya (uga) maring apa sing wis dhéwéké gorohna seurungé. Mengkana kuwé Gusti Allah wis ngunci atiné wong-wong sing mbangkang (kapir).

## 7:102

Lan Ingsun ora nemokna akéh sekang dhéwéké sing padha netepi janji. Kosok-baliné sing Ingsun temokna akéh sekang dhéwéké kuwé wong-wong sing nyata-nyata padha rusak (pasék).”

## 7:103

Sewisé wong-wong mau, banjur Ingsun utus Musa kanthi nggawa bukti-buktiné Ingsun maring Fir’aun lan penggedhé-penggedhéné kaumé, banjur dhéwéké kabéh nggorohna bukti-bukti kuwé. Mangka gatékna kepriwé wekasané wong-wong sing padha gawé kerusakan.

## 7:104

Lan Musa ngucap, “Hé Fir’aun! Temen inyong kuwé sewijiné utusan sekang Pengéran sekabéhé ngalam,

## 7:105

inyong kudu ngomongna sing senyatané ngenani Gusti Allah. Temen inyong teka maring ko kanthi nggawa bukti sing nyata sekang Pengéranmu, mangka culna Bani Israil (lunga) karo inyong.”

## 7:106

Dhéwéké (Fir’aun) semaur, “Angger bener ko nggawa sewijiné bukti, mangka edhéngna, angger ko klebu wong-wong sing bener.”

## 7:107

Banjur (Musa) mbalangna tekené, dadakan teken kuwé dadi ula gedhé sing sebeneré.

## 7:108

Lan dhéwéké ngetokna tangané, dadakan tangan kuwé dadi putih (semunar) tumrap wong-wong sing padha weruh.

## 7:109

Penggedhé-penggedhéné Fir’aun ngucap, “Wong kiyé nyata-nyata tukang sihir sing pinter,

## 7:110

sing bakal ngurak ko sekang negarimu.” (Fir’aun ngucap), “Mangka apa usulmu?”

## 7:111

(Penggedhé-pengedhé) kuwé semaur, “Tahan (nggo sewetara) dhéwéké lan seduluré lan utusen maring kota-kota sewetara wong nggo ngumpulna (tukang-tukang sihir),

## 7:112

supayané dhéwéké padha nggawa kabéh tukang sihir sing pinter maring ko.”

## 7:113

Lan tukang-tukang sihir kuwé teka maring Fir’aun. Dhéwéké padha ngucap, “(Apa) inyong kabéh bakal olih bayaran angger inyong padha menang?”

## 7:114

Dhéwéké (Fir’aun) semaur, “Ya, malah ko kabéh mesthi klebu wong-wong sing pérek (karo inyong).”

## 7:115

Dhéwéké (tukang-tukang sihir) ngucap, “Hé Musa! Apa ko sing arep mbalang lewih dhisit, utawa inyong sing mbalang?”

## 7:116

Dhéwéké (Musa) semaur, “Mbalanga (lewih dhisit)!” Mangka sewisé dhéwéké padha mbalangna, dhéwéké nyihir matané wong akéh lan ndadékna wong akéh kuwé wedi, merga dhéwéké ngedhéngna sihir sing ngedab-edabi (gawé gumun).

## 7:117

Lan Ingsun wahyokna maring Musa, “Balangna tekenmu!” mangka dadakan dhéwéké (teken kuwé) nguntal sekabéhé sing palsu sekang tukang-tukang sihir kuwé.

## 7:118

Mangka kebukti sing bener, lan sekabéhé sing dhéwéké padha pergawé dadi muspra.

## 7:119

Mangka dhéwéké padha dékalahna neng panggonan kuwé lan dhéwéké padha dadi wong-wong sing ina.

## 7:120

Lan tukang-tukang sihir kuwé dadakan padha nibakna awaké dhéwéké lan sujud. [^334]

[^334]: Dhéwéké padha gagiyan sujud maring Gusti Allah merga precaya sing bener pengajéké Nabi Musa a.s. Lan udu sihir kaya sing dhéwéké padha nyana seurungé.

## 7:121

Dhéwéké padha ngucap, “Inyong kabéh precaya maring Pengérané sekabéhé ngalam,

## 7:122

(yakuwé) Pengérané Musa lan Harun.”

## 7:123

Fir’aun ngucap, “Kenangapa ko padha precaya maring dhéwéké seurungé inyong awéh sekolih (idin) maring ko kabéh? Setemené kiyé nyata-nyata pengapus-apus sing wis ko padha rancang neng kota kiyé nggo ngurak para wargané. Mbésuk ko kabéh bakal ngerti (akibat penggawéanmu kiyé).

## 7:124

Mesthi bakal inyong potong tangan karo sikilmu kanthi silang (tangan tengen karo sikil kiwé utawa sewaliké), banjur inyong bakal menthang (nyalib) ko kabéhan.”

## 7:125

Dhéwéké (tukang-tukang sihir) semaur, “Setemené inyong padha bakal bali maring Pengérané inyong kabéh,

## 7:126

lan ko ora temindak nguntabna kesuh maring inyong kabéh, anging merga inyong padha precaya maring ayat-ayat-É Pengérané inyong kabéh rikala ayat-ayat kuwé teka maring inyong kabéh.” (Dhéwéké padha nyenyuwun),”Dhuh Pengéran kula, mugi nglubéraken kesabaran dhateng kula sami lan pejahana kula sedaya wonten selebeté muslim (pasrah dhateng Penjenengan).”

## 7:127

Lan para penggedhé sekang kaum Fir’aun ngucap, “Apa ko bakal ngejorna Musa lan kaumé gawé kerusakan neng negari kiyé (Mesir) lan ninggalna ko lan sembahan-sembahanmu?” (Fir’aun) semaur, “Bakal dhéwék kabéh paténi anak-anaké lanang, lan dhéwék jorna urip anak-anak wadoné lan setemené dhéwék kabéh kewasa penuh ingatasé wong-wong kuwé.”

## 7:128

Musa ngucap maring kaumé, “Nyuwuna pitulungan maring Gusti Allah lan padha sing sabar. Setemené bumi (kiyé) kagungané Gusti Allah; déwarisna déning Penjenengané maring sapa baé sing Penjenengané kersakna neng antarané kewula-kewula-Né. Lan pungkasan (sing apik) kuwé kanggo wong-wong sing padha semarah (takwa).”

## 7:129

Dhéwéké (kaumé Musa) ngucap, “Inyong wis padha dékaniaya (neng Fir’aun) seurungé sliramu teka maring inyong kabéh lan sewisé sliramu teka.” (Musa) semaur, “Moga-moga Pengéranmu nyirnakna mungsuhmu lan ndadékna ko kabéh penerus (khalifah) neng bumi; mangka Penjenengané bakal mriksani kepriwé penggawéanmu.

## 7:130

Lan temen, Ingsun wis ngukum Fir’aun lan kaumé kanthi (nekakna mangsa terang) naun-naun lan kurang woh-wohan, supayané dhéwéké padha ngalap pengajaran.

## 7:131

Banjur angger kebagusan (kemakmuran) teka maring dhéwéké kabéh, dhéwéké padha ngucap, “Kiyé kuwé merga (usahané) inyong kabéh.” Lan angger dhéwéké kabéh détibani kesusahan, dhéwéké padha ngipatna jalaran apesé kuwé mergané Musa lan pendhéréké. Kawruhana, setemené nasibé dhéwéké kabéh neng astané Gusti Allah, ning akéh sekang dhéwéké padha ora ngerténi.

## 7:132

Lan dhéwéké padha ngucap (maring Musa), “Bukti apa baé sing ko gawa maring inyong nggo nyihir inyong kabéh, inyong ora bakal padha precaya maring ko.”

## 7:133

Mangka Ingsun kirim maring dhéwéké kabéh angin gedhé, walang, tuma, kodhok, getih (banyu nginum malik dadi getih) nggo bukti-bukti sing nyata, ning dhéwéké tetep padha ngagulna awaké lan wong-wong kuwé kaum sing gawé dosa.

## 7:134

Lan wektu dhéwéké kabéh détibani siksa (sing wis déterangna kuwé) dhéwéké padha ngucap, “Hé Musa! Jalukna nggo inyong kabéh maring Pengéranmu sepadhan karo janjiné Pengéran maring ko. Angger ko bisa ngilangna siksa kuwé sekang inyong kabéh, mesthi inyong padha bakal precaya maring ko lan mesthi bakal inyong jorna Bani Israil lunga karo ko.”

## 7:135

Ning sewisé Ingsun ilangna siksa kuwé sekang dhéwéké kabéh nganti wates wektu sing kudu dhéwéké leksanakna nyatané dhéwéké padha mlenjani janji.

## 7:136

Mangka Ingsun ukum sebagéan neng antarané dhéwéké, banjur Ingsun lelepna dhéwéké neng segara merga dhéwéké wis padha nggorohi ayat-ayat Ingsun lan ngapengna ayat-ayat Ingsun.

## 7:137

Lan Ingsun warisna maring kaum sing kaniaya kuwé bumi sisih wétan lan bagéan kuloné [^335] sing wis Ingsun berkahi. Lan wis sempurna sabdané Pengéranmu sing bagus kuwé (minangka janji) nggo Bani Israil merga kesabarané dhéwéké kabéh. Lan Ingsun sirnakna apa sing wis dégawe déning Fir’aun lan kaumé lan apa sing wis dhéwéké padha bangun. [^336]

[^335]: Negari Syam lan Mesir lan negari-negari sekubengé sing nglakon dékuwasani déning Fir’aun gemiyén, sewisé kerajan Fir’aun rubuh negari-negari kuwé déwarisi neng Bani Israil.

[^336]: Sing démaksud bangunan-bangunané Fir’aun sing déancurna déning Gusti Allah yakuwé bangunan-bangunan sing dédegna neng dhéwéké kanthi nganiaya Bani Israil, kayadéné kota Ramses, menara sing débangun Haman sekang préntahé Fir’aun.

## 7:138

Lan Ingsun slametna Bani Israil nyabrang segara kuwé (bagéan lor Laut Merah). Rikala dhéwéké kabéh butul maring sewijiné kaum sing tetep nyembah brehala, dhéwéké (Bani Israil) ngucap, “Hé Musa! Gawéa nggo inyong kabéh sewiji sembahan (brehala) kayadéné dhéwéké padha duwé pirang-pirang sembahan (brehala).” (Musa) semaur, “Temen, ko kabéh wong-wong sing bodho.”

## 7:139

Setemené wong-wong mau bakal désirnakna (déning peprecaya) sing déanut lan bakal muspra apa sing wis dhéwéké padha pergawé.

## 7:140

Dhéwéké (Musa) ngucap, “Apa pantes inyong nggolétna sembahan nggo ko kabéh seliyané Gusti Allah, mangkané Penjeneng-ané sing wis munjulna ko kabéh ingatasé sekabéhé umat (neng jaman kuwé).”

## 7:141

Lan (élinga hé, Bani Israil) rikala Ingsun nylametna ko kabéh sekang Fir’aun lan kaumé, sing nyiksa ko kabéh kanthi siksa sing banget aboté, dhéwéké maténi anak-anak lanangmu lan ngejorna urip anak-anak wadonmu. Lan neng sing mengkana kuwé mau minangka coban sing gedhé sekang Pengéranmu.

## 7:142

Lan Ingsun wis njanjékna maring Musa (paring Taurat) telung puluh wengi, lan Ingsun sempurnakna jumlah wengi kuwé kanthi sepuluh (wengi maning), mangka dadi sempurna wektu sing wis détetepna déning Pengérané patang puluh wengi. Lan Musa ngucap maring seduluré (yakuwé) Harun, “Genténi inyong goli (mimpin) kaumku, lan dandani (awakmu lan kaumu), lan aja nganti ko mélu dalané wong-wong sing gawé kerusakan.”

## 7:143

Lan rikala Musa teka seperlu (munajat) neng wektu sing wis Ingsun tetepna lan Pengéran wis dhawuh (langsung) maring dhéwéké, (Musa) matur, “Dhuh Pengéran kula, ketingalaken (pribadi Penjenengané) dhateng kula supados kula saged semerep Penjenengan.” (Gusti Allah) dhawuh, “Sliramu ora bakal (sanggup) nyawang Ingsun, ning delengen maring gunung kaé, angger gunung kaé tetep neng panggonané (kaya mauné) mesthi sliramu bisa nyawang Ingsun.” Mangka rikala Pengérané ngetonaken (keagungan-É) maring gunung kuwé, [^337] gunung kuwé lebur lan Musa semaput. Sewisé Musa emut, dhéwéké matur, “Mahasuci Penjenengan, kula tobat dhateng Penjenengan lan kula niku tiyang ingkang paling krihin pitados (precaya).”

[^337]: Para juru tapsir ana sing duwé penemu, tegesé yakuwé agunge lan kuwasané Gusti Allah, lan ana uga sing nepsirna lamon sing keton kuwé sunaré Gusti Allah. Kaya apa baé ketoné Gusti Allah kuwé ora kaya ketoné makhluk, mung keton sing sepadhan karo sipat-sipaté Gusti Allah sing ora bisa déukur karo ukuran menungsa.

## 7:144

(Gusti Allah) dhawuh, “Hé Musa! Setemené Ingsun milih (munjulna) sliramu sekang menungsa liyané (neng jamanmu) nggo nggawa risalah-Ku lan sabda-Ku, merga kuwé, cekelana sing kenceng maring apa sing wis Ingsun paringna maring sliramu lan dadia sliramu klebu wong-wong sing kesuwun (sukur).”

## 7:145

Lan wis Ingsun tulisna nggo Musa lauh-lauh (Taurat) [^338] sekabéhané minangka pengajaran lan keterangan nggo sekabéhané prékara; mangka (Ingsun dhawuh), “Cekelana sing kenceng maring kuwé, lan préntahen kaumu cekelan maring kuwé kanthi seapik-apiké, [^339] Ingsun bakal ngawéruhna maring ko kabéh negariné wong-wong pasék.” [^340]

[^338]: Lauh yakuwé pethilan sekang watu utawa kayu sing ketulis isi Taurat sing détampa déning Nabi Musa a.s. Sewisé tapa neng Gunung Sinai.

[^339]: Utamakna sing wajib-wajib dhisit sekang sing sunah lan mubah.

[^340]: Gusti Allah bakal ngetona negariné wong-wong sing pasék kaya Fir’aun, ‘Ad, Samud, lan liyané sing musnah bareng dhéwéké merga kejahatané lan kepasékané dhéwéké.

## 7:146

Bakal Ingsun plengosa sekang tandha-tandha (kewasané Ingsun) wong-wong sing ngagulna awaké dhéwék neng bumi tanpa alésan sing bener. Senajan dhéwéké padha weruh saben tandha (kuwasané Ingsun) dhéwéké tetep ora bakal precaya maring kuwé. Lan angger dhéwéké padha weruh dalan sing nggawa maring pitudhuh, dhéwéké ora (bakal) padha nglakoni, ning angger dhéwéké padha weruh dalan kesasar, dhéwéké padha nglakoni. Sing mengkana kuwé merga dhéwéké padha nggorohna ayat-ayat-É Ingsun lan dhéwéké tansah nglirwakna maring (ayat-ayat) kuwé.

## 7:147

Lan wong-wong sing padha nggorohna tandha-tandha (kewasané) Ingsun lan (nggorohna) anané sapatemon neng akhérat, muspra ngamalé dhéwéké. Dhéwéké kabéh déparingi piwales padha karo apa sing wis dhéwéké padha pergawé.

## 7:148

Lan kaumé Musa sewisé lungané (Musa maring Gunung Sinai) dhéwéké padha gawé reca pedhét (anak sapi) sing ana awaké lan bisa mbengah (swarané sapi) sekang pepaés (emas). [^341] Apa dhéwéké padha ora ngerti lamon (reca) pedhét kuwé ora bisa ngucap karo dhéwéké lan ora bisa (uga) nuduhna dalan maring dhéwéké? Dhéwéké padha ndadékna kuwé nggo sembahan. Dhéwéké kabéh wong-wong sing aniaya (dolim).

[^341]: Dhéwéké padha gawé reca anak sapi sekang emas. Mufasir-mufasir duwé penemu lamon  reca kuwé tetep ora ora duwe  nyawa. Swara sing kaya sapi kuwé merga ana angin sing mlebu maring njero bolongan patung kuwé karo cara sing dékenal neng Samiri wektu kuwé lan sebagéan mufasir ana sing napsirna  patung sing dégawé kuwé banjur dadi awak sing duwe nyawa  lan duwé swara sapi

## 7:149

Lan sewisé dhéwéké kabéh kajogan karo penggawéané lan mengerténi lamon wis kesasar dhéwéké padha ngucap, “Temen, angger Pengérané inyong kabéh ora paring kewelasan maring inyong kabéh, mesti inyong padha dadi wong-wong sing kapitunan.”

## 7:150

Lan rikala Musa wis bali maring kaumé, kanthi jéngkél lan ati susah dhéwéké ngucap, “Banget alané penggawéan sing ko padha lakoni sesuwéné inyong lungan! Apa ko kabéh arep ndhisiti janjiné Pengéran-mu?” [^342] Musa mbalangna lauh-lauh (Taurat) kuwé lan nyekel sirahé seduluré (Harun) karo narik maring dhéwéké. (Harun) ngucap, “Hé anaké biyungku! Kaum kiyé wis nganggep inyong ora pideksa lan méh baé dhéwéké padha maténi inyong. Merga kuwé aja ko ndadékna mungsuh-mungsuh nyuraki weruh kesengsaranku, lan aja ko ndadékna inyong kaya wong-wong sing aniaya (dolim).”

[^342]: Apa ko ora sabar ngenténi tekané Inyong bali sewisé tapa (munajat) maring Pengéran, saéngga ko padha gawé reca pedhét nggo désembah kayadéné nyembah Gusti Allah.

## 7:151

Dhéwéké (Musa) nyenyuwun, “Dhuh Pengé-ran kula, ngampuntena kula, lan sedhérék kula, lan lebetaken kula sami dhateng kewe-lasan Penjenengan lan Penjenengan niku Mahaasih saking sedaya ingkang asih.”

## 7:152

Setemené wong-wong sing ndadékna (reca) pedhét (dadi sembahan), mbésuk bakal nampa bendu sekang Pengérané lan palaina sejeroné penguripan neng dunya. Kaya kuwé Ingsun paring piwales maring wong-wong sing gawé apus-apus.

## 7:153

Lan wong-wong sing wis nglakoni kejahatan, banjur tobat lan precaya, mesthi sewisé kuwé Pengéranmu Maha Ngampura, Mahaasih.

## 7:154

Lan sewisé jéngkélé Musa kurang, déjikot (maning) lauh-lauh (Taurat) kuwé; neng njero tulisané ana pituduh lan kewelasan nggo wong-wong sing wedi karo Pengérané.

## 7:155

Lan Musa milih wong pitung puluh sekang kaumé nggo (nyuwun tobat maring Ingsun) neng wektu sing wis Ingsun tetepna. Rikala dhéwéké kabéh dégoyang lindhu, Musa matur, “Dhuh Pengéran kula, menawi Pe-njenengan kersakaken, mesthi Penjenengan pejahi kiyambeké sedaya kaliyan kula sedéréngé niki. Napa Penjenengan ajeng mejahi kula sami mergi lampahipun tiyang-tiyang ingkang kirang nalar wonten antawisipun kula sami? Niku namung coban saking Penjenengan, Penjenengan sasaraken kanthi coban niku sinten ingkang Penjeneng-an kersakaken lan Penjenengan paringi pitedah dhateng sinten ingkang Penjenengan kersakaken. [^343] Nggih Penjenengan pemimpiné kula sedaya, mangka mugi paring pengapunten dhateng kula sami lan paringi kula kewelasan. Penejenengan ingkang paring pangapunten ingkang paling saé.”

[^343]: Pegawéané dhéwéké gawé patung anak sapi lan nyembah kuwé  sewijining coba sekang Gusti Allah nggo nguji dhéwéké padha, sapa sing sebeneré kuwat precayaé lan sapa sing ésih mamang. Wong sing ora kuwat precayaé kuwé sing mélu Samiri lan nyembah reca pedhét kuwé. Ning wong-wong sing kuwat piandelé (precayaé), tetep neng peprecayaé (precayaé).

## 7:156

Lan tetepna nggo inyong kabéh kebagusan neng dunya kiyé lan neng akhérat. Temen, inyong kabéh bali (tobat) maring Penjeneng-an. (Gusti Allah) dhawuh, “Siksané Ingsun bakal Ingsun tibakna maring sapa sing Ingsun kersakna lan kewelasan Ingsun nglingkupi samubarang kabéh. Mangka bakal Ingsun tetepna kewelasan Ingsun nggo wong-wong sing semarah (takwa), sing awéh jakat, lan wong-wong sing precaya maring ayat-ayat-É Ingsun.”

## 7:157

(Yakuwé) wong-wong sing ngetutna Utusan, Nabi sing ummi, (ora bisa maca nulis) sing (asmané) dhéwéké padha détemoni ketulis neng njero Taurat lan Injil sing ana neng dhéwéké kabéh, sing mréntah dhéwéké nglakoni sing apik (ma’ruf) lan ngedohi sekang sing ala (mungkar), lan sing nyekolihi (ngalalna) sekabéhé sing apik kanggo dhéwéké, lan nglarang (ngaramna) sekabéhé sing ala kanggo dhéwéké kabéh, lan mbébasna rénggan-rénggan lan blenggu-blenggu sing ana neng dhéwéké. [^344] Anadéné wong-wong sing padha precaya maring slirané, mulyakna, nulungi, lan ngetutna sunaré sing padhang sing déturunaken maring slirané (Al-Qur’an), dhéwéké kabéh kuwé wong-wong sing begya.

[^344]: Neng saréngat sing dégawa neng Nabi Muhammad s.a.w. ora nana maning renggan sing abot sing dépikulna maring Bani Israil. Umpamané: nyaréngatna maténi awaké dhéwék nggo sempurnané tobat, wajib pidana pati ingatasé rajapati sing désengaja utawa ora tanpa olih mbayar diyat (dhendha), motong bagéan awak sing nglakoni keluputan, mbuwang utawa nggunting bujur sing kenang kotoran (najis).

## 7:158

Dhawuha (Muhammad), “Hé menungsa! Setemené inyong kiyé utusané Gusti Allah nggo ko kabéh, sing Kagungan praja langit lan bumi; ora nana Pengéran (sing kuduné désembah) kejaba Penjenengané, sing nguripna lan matékna, mangka precayaa (precayaa) ko kabéh maring Gusti Allah lan Utusané, (yakuwé) Nabi sing ummi sing precaya maring Gusti Allah lan maring kalimah-kalimahé Penjenengané (kitab-kitab-É). Mélua maring slirané, supayané ko padha olih pitudhuh.”

## 7:159

Lan neng antarané kaumé Musa kuwé ana sewijiné umat sing awéh pituduh (maring menungsa) kanthi (dhasar) sing bener lan kanthi kuwé (uga) dhéwéké padha temindak adil goli nglakoni keadilan. [^345]

[^345]: Dhéwéké awéh pituduh lan nuntun karo pathokan maring pituduh lan tuntunan sing teka sekang Gusti Allah. Lan uga neng hal ngadili prekara, dhéwéké mesthi nggoléti keadilan karo pathokané maring pituduh lan tuntunané Gusti Allah.

## 7:160

Lan Ingsun mbagi dhéwéké (umat kuwé) dadi rolas trah sing kabéh-kabéh cacahé gedhé-gedhé, lan Ingsun wahyokna maring Musa rikala kaumé njaluk banyu maring dhéwéké, “Thuthuk watu kuwé karo tekenmu!” Mangka mancur banyu sekang (watu) kuwé rolas pancuran. Saben trah wis ngerti panggonan nginumé dhéwék-dhéwék. Lan Ingsun ayomi dhéwéké padha karo lamuk lan Ingsun turunaken maring dhéwéké kabéh mann lan salwa. Ingsun dhawuh, “Mangana sing apik-apik sekang rejeki sing wis Ingsun paringna maring ko kabéh.” Dhéwéké padha ora gawé tuna (ndolimi) Ingsun, ning dhéwéké sing mesthi padha gawé tuna (ndolimi) maring awaké dhéwék.

## 7:161

Lan (élinga), rikala déucapna maring dhéwéké (Bani Israil), “Manggona neng negari kiyé (Baitulmaqdis) lan mangana sekang (kasil buminé) neng endi baé ko karepna.” Lan matura, “Bébasna inyong sekang dosané inyong kabéh, lan lebonana lawang gapurané karo ndhongko, mesthi Ingsun ampurani keluputan-keluputanmu.” Mbésuk bakal Ingsun tambah (ganjaran) maring wong-wong sing nglakoni kebagusan.

## 7:162

Mangka wong-wong sing aniaya (dolim) neng antarané dhéwéké padha ngganti (ucapan kuwé) karo ucapan sing ora déucapna maring dhéwéké, [^346] mangka Ingsun tibakna maring dhéwéké kabéh siksa sekang langit merga aniayané (dolimé) dhéwéké kabéh.

[^346]: Dhéwéké padha dépréntah ngucap, “Hittatun” (njaluk déluwarna sekang dosa) ning dhéwéké ngowahi karo ngenyék lan ngucapna, “hittun fi sya’irah” (tegesé gandum).

## 7:163

Lan takokna maring Bani Israil ngenani negari [^347] sing ana neng pérek segara rikalané dhéwéké padha nerak aturan neng dina sabat, [^348] (yakuwé) rikala teka maring dhéwéké iwak-iwak (sing ana neng seubengé) dhéwéké kabéh padha kemambang neng ndhuwur banyu, mangkané neng dina-dina sing udu sabat iwak-iwak kuwé padha ora teka maring dhéwéké kabéh. Mengkana kuwé Ingsun nguji dhéwéké merga dhéwéké padha nglakoni dosa (pasék).

[^347]: Kota Eilah, neng pesisir Laut Merah antarané Kota Madyan lan Gunung Sinai.

[^348]: Manut aturan, dhéwéké ora kena nyambet gawé  neng dina Sabat, merga dina sabat kuwé mligi mung nggo ngibadah.

## 7:164

Lan (élinga) rikala sewijiné umat neng antarané dhéwéké ngucap, “Kenangapa ko padha mituturi kaum sing bakal désirnakna utawa désiksa déning Gusti Allah karo siksa sing keras banget?” Dhéwéké padha semaur, “Supayané inyong kabéh duwé alésan (bébas tanggung jawab) maring Pengéranmu, [^349] lan supayané dhéwéké padha semarah (takwa).”

[^349]: Alesan dhéwéké yakuwé dhéwéké uwis nglakoni dhawuhé Gusti Allah kon aweh pengéling.

## 7:165

Mangka sewisé dhéwéké padha nglalekna apa sing déwanti-wanti maring dhéwéké kabéh, Ingsun slametna wong-wong sing nglarang wong nglakoni kejahatan lan Ingsun tibakna maring wong-wong sing aniaya (dolim) penyiksan sing keras, merga dhéwéké padha tansah gawé dosa (pasék).

## 7:166

Mangka sewisé dhéwéké padha gemedhé ingatasé sekabéhé sing délarang, Ingsun dhawuh maring dhéwéké, “Dadia ko kabéh kethék sing ina.”

## 7:167

Lan (élinga), rikala Pengéranmu paring werta, lamon temen, Penjenengané bakal ngirim wong-wong sing bakal nibakna siksa sing paling ala maring dhéwéké (wong Yahudi) nganti dina Kiyamat. Setemené Pengéranmu sigra banget siksané, lan setemené Penjenengané Maha Ngampura, Mahaasih.

## 7:168

Lan Ingsun pecah-pecah dhéwéké kabéh neng dunya kiyé dadi pirang-pirang golongan; neng antarané ana wong-wong sing apik (saléh) lan ana sing ora kaya kuwé. Lan Ingsun nguji dhéwéké kabéh karo (nékmat) sing bagus-bagus lan (bebaya) sing ala-ala, supayané dhéwéké padha bali (maring bebener).

## 7:169

Mangka sewisé dhéwéké kabéh, teka keturunan (sing jahat) sing marisi Taurat, sing ngalap bandha dunya sing sepélé kiyé. Banjur dhéwéké padha ngucap, “Inyong kabéh bakal déparingi pengampura.” Lan mbésuk angger bandha dunya teka maring dhéwéké seakéh kuwé (uga), mesthi dhéwéké padha bakal ngalap (uga). Mbok iya dhéwéké wis padha kejiret janji neng Kitab (Taurat) lamon dhéwéké kabéh ora bakal ngucap maring Gusti Allah, kejaba sing bener, mangkané dhéwéké wis nyinaoni apa sing kesebut neng njeroné? Negari akhérat kuwé lewih apik tumrap dhéwéké sing semarah (takwa). Mangka apa ko padha ora ngerti?

## 7:170

Lan wong-wong sing cekelan kenceng maring Kitab (Taurat) lan nglakoni sembayang, (bakal déparingi ganjaran). Temen, Ingsun ora bakal ngilangna ganjarané wong-wong sing apik (saléh).

## 7:171

Lan (élinga) rikala Ingsun njunjung gunung maring ndhuwuré dhéwéké kabéh, kaya-kaya (gunung) kuwé ayoman lamuk lan dhéwéké padha precaya lamon (gunung) kuwé bakal nibani dhéwéké kabéh. (Lan Ingsun dhawuh maring dhéwéké), “Cekela sing kenceng apa sing wis Ingsun paringna maring ko kabéh, lan tansah élinga (lakonana) apa sing kesebut neng njeroné supayané ko padha dadi wong-wong sing semarah (takwa).”

## 7:172

Lan (élinga) rikala Pengéranmu ngetokna sekang sulbi (balung gigir) anak-putu Adam keturunané dhéwéké lan Gusti Allah mundhut peseksén maring rohé dhéwéké kabéh (karo dhawuh), “Mbok iya Ingsun kiyé Pengéran-mu?” Dhéwéké padha semaur, “Leres (Penjenengan Pengérané kula sedaya), kula sami nyekséni.” (Ingsun lakoni sing kaya kuwé) supayané neng dina Kiyamat ko ora padha ngucap, “Setemené rikala kuwé inyong kabéh kelalén maring kiyé.”

## 7:173

Utawa supayané ko padha ngucap, “Seteme-né kaki-nininé inyong kabéh wis nyekuthok-na Pengéran kawit gemiyén, lan inyong kabéh kuwé keturunané sing (teka) sewisé dhéwéké kabéh. Mangka apa Penjenengan arep nyirnakna inyong kabéh merga penggawéané wong-wong (gemiyén) sing kesasar?” [^350]

[^350]: Supaya wong-wong musrik kuwé aja ngucap lamon kaki-nininé gemiyén wis nyekuthokna Pengéran, lan dhéwéké ora ngerti babar pisan lamon nyekuthokna Pengéran kuwé luput, ora nana dalan maning nggo dhéwéké, mung tiru kaki-nininé sing nyekuthokna Pengérané. Merga kuwé dhéwéké nganggep dhéwéké ora patut désiksa merga keluputané kaki-nininé dhéwéké kabéh.

## 7:174

Lan mengkana kuwé Ingsun nerangna ayat-ayat kuwé, supaya dhéwéké padha bali (maring bebener).

## 7:175

Lan wacakna (Muhammad) maring wong-wong kuwé, wertané wong sing wis Ingsun paringi ayat-ayat-É Ingsun maring dhéwéké, banjur dhéwéké ngluwarna awaké sekang ayat-ayat kuwé, banjur dhéwéké détutna neng sétan (nganti dhéwéké kegodha), mangka dadiné dhéwéké klebu wong-wong sing kesasar.

## 7:176

Lan sekirané ingsun ngersakna mesthi Ingsun dhuwurna (drajaté) dhéwéké kanthi (ayat-ayat) kuwé, ning dhéwéké lewih seneng maring dunya lan nuruti kepénginan (sing sepélé), mangka déumpamakna kaya asu, angger ko nggusah dépélétna ilaté, lan angger ko ngejorna dhéwéké mélékna ilaté (uga). Mengkana kuwé perumpamané wong-wong sing nggorohna ayat-ayat-É Ingsun. Mangka critakna crita-crita kuwé supayané dhéwéké padha mikir.

## 7:177

Banget alané perumpamané wong-wong sing nggorohna ayat-ayat-É Ingsun; dhéwéké padha gawé tuna (ndolimi) awaké dhéwék.

## 7:178

Sapa wongé déparingi pituduh déning Gusti Allah, mangka dhéwéké sing olih pituduh; lan sapa wongé désasarna déning Gusti Allah, mangka dhéwéké kuwé wong-wong sing kapitunan.

## 7:179

Lan temen, bakal Ingsun iséni neraka Jahanam akéh-akéhé sekang bangsa jin lan menungsa. Dhéwéké padha duwé ati, ning ora dégunakna nggo mahami (ayat-ayat-É Gusti Allah) lan dhéwéké padha duwé mata (ning) ora dégunakna nggo meruhi (tandha-tandha kewasané Gusti Allah), lan dhéwéké padha duwé kuping (ning) ora dégunakna nggo ngrungokna (ayat-ayat-É Gusti Allah). Dhéwéké padha kaya kéwan ingon, malah lewih kesasar maning. Dhéwéké kuwé wong-wong sing padha ora ngati-ati.

## 7:180

Lan Gusti Allah kagungan Asma’ul Husna (asma-asma sing paling bagus), mangka nyuwuna maring Penjenengané kanthi nyebut Asma’ul Husna kuwé lan tinggalana wong-wong sing nyalah-artékna asma-asmané Penjenengané. [^351]  Dhéwéké mbésuk bakal padha olih piwales sekang apa sing wis dhéwéké kabéh pergawé.

[^351]: Aja dépikirna wong-wong sing nyembah Gusti Allah kanthi nyebut asma-asma sing ora padha karo sipat-sipat keagungané Gusti Allah, utawa kanthi nyebut asma-asma Asma’ul Husna ning maksudé nggo ngotori asmané Gusti Allah utawa nyebut Asma’ul Husna nggo jeneng-jeneng seliyané Gusti Allah.

## 7:181

Lan neng antarané wong-wong sing wis Ingsun ciptakna ana umat sing awéh pituduh kanthi (dhasar) sing bener, lan kanthi kuwé (uga) dhéwéké padha temindak adil.

## 7:182

Lan wong-wong sing padha nggorohna ayat-ayat-É Ingsun, bakal Ingsun jorna dhéwéké kabéh cuk semendhing (nuju maring kerusakan), karo cara sing dhéwéké padha ora weruhi.

## 7:183

Lan Ingsun bakal paring wektu tangguh maring dhéwéké kabéh. Temen, rencanané Ingsun banget teguhé.

## 7:184

Lan apa dhéwéké padha ora mikirna lamon kancané dhéwéké (Muhammad) ora édan. Slirané (Muhammad) ora liya mung sewijiné wong sing awéh pengéling-leng sing cetha.

## 7:185

Lan apa dhéwéké ora padha nggatékna praja langit lan bumi lan sekabéhé apa sing décip-takna déning Gusti Allah, lan kesinawan wis péreké wektu (musnahé) dhéwéké? Banjur werta endi maning sewisé kiyé sing arep dhéwéké padha andeli?

## 7:186

Sapa wongé déjorna kesasar déning Gusti Allah, mangka ora nana sing bisa awéh pituduh. Gusti Allah ngejorna dhéwéké padha kebingungen neng sejeroné kesasar.

## 7:187

Dhéwéké padha nakokna maring sliramu (Muhammad) ngenani Kiyamat, “Kapan kedadéané?” Dhawuha, “Setemené kawruh ngenani Kiyamat kuwé ana neng Pengéran-ku; ora nana (sewijiné wong) sing bisa nerangna wektu kedadéané kejaba Penjenengané. (Kiyamat) kuwé abot banget (gonjang-ganjingé tumrap makhluk) sing ana neng langit lan neng bumi, ora bakal teka maring ko kabéh kejaba kanthi dadakan.” Dhéwéké kabéh takon maring sliramu kaya-kaya slirané ngawéruhi kuwé. Dhawuha (Muhammad), “Setemené kawruh ngenani (dina Kiyamat) kuwé ana neng Gusti Allah, ning akéh menungsa sing padha ora mengerténi.”

## 7:188

Dhawuha (Muhammad), “Inyong ora kuwasa nekakna piguna (mampangat) utawa nolak rubéda (mudarat) nggo awaku dhéwék kejaba apa sing dékersakna déning Gusti Allah. Sekirané inyong ngerti sing ora katon (gaib), mesthi inyong gawé kebecikan seakéh-akéhé lan ora bakal détibani bebaya. Inyong mung (wong sing) awéh pengéling-éling, lan sing nggawa werta bebungah tumrap wong-wong sing padha precaya.”

## 7:189

Penjenengané sing nyiptakna ko kabéh sekang jiwa sing siji (Adam) lan sekang dhéwéké Penjenengané nyiptakna jodhoné, supayané dhéwéké ngrasa seneng maring (jodhoné) kuwé. Mangka sewisé dhéwéké campuri, (bojoné) mbobot sing énthéng, lan terus dhéwéké ngrasa énthéng (sewetara wektu). Banjur wektu dhéwéké ngrasa abot, wong sekloron (selaki-rabi) nyuwun maring Gusti Allah, Pengérané wong loro mau (karo matur), “Menawi Penjenengan paring dhateng kula kekalih anak ingkang saé (saléh), mesthi kula sami ajeng tansah kesuwun (sukur).”

## 7:190

Mangka sewisé Penjenengané paring maring sekloroné anak sing apik (saléh), dhéwéké [^352] ndadékna sekuthon tumrap Gusti Allah maring anak sing uwis dénugrahakna déning Penjenengané kuwé. Mangka Mahaluhur Gusti Allah sekang apa sing dhéwéké padha sekuthokna.

[^352]: Wong-wong musrik ndadékna sekuthon nggo Pengéran neng ciptanané anak kuwé maksudé anaké dhéwéké padha déanggep kewulané brehala sing dhéwéké sembah. Merga kuwé dhéwéké njenengi anak-anaké karo aran Abdul Uzza, Abdul Manat, Abdus Syam lan liya-liyané.

## 7:191

Kenangapa dhéwéké padha nyekutokna (Gusti Allah karo) sewiji-wiji (brehala) sing ora bisa nyiptakna apa-apa? Mangkané (brehala) kuwé dhéwék déciptakna.

## 7:192

Lan (brehala) kuwé ora bisa awéh pitulungan maring sing nyembah, lan maring awaké dhéwék baé ora bisa awéh pitulungan.

## 7:193

Lan angger ko kabéh (hé wong-wong musrik) sesambat maring (brehala-brehala) supaya awéh pituduh maring ko kabéh, ora bisa brehala-brehala kuwé ngabulna jalukanmu; padha baé (kasilé) tumrap ko kabéh sesambat maring dhéwéké utawa meneng baé.

## 7:194

Setemené dhéwéké (brehala-brehala) sing ko padha sambati seliyané Gusti Allah kuwé gawéan (makhluk) (sing ora pideksa) sing padha uga karo ko kabéh. Mangka sambatana dhéwéké banjur jorna dhéwéké ngabulna jalukanmu, angger ko kabéh wong sing bener.

## 7:195

Apa dhéwéké (brehala-brehala) padha duwé sikil nggo mlaku, utawa duwé tangan nggo nyekel sing kenceng, [^353] utawa duwé mata nggo nyawang utawa duwé kuping nggo ngrungokna? Dhawuha (Muhammad), “Celuken (brehala-brehngalamu) sing ko padha anggep sekuthoné Gusti Allah, banjur lakonana apus-apus (nggo nyilakani) inyong, lan aja ko padha tundha maning.

[^353]: Ukara yabtisyun neng kéné détegesi sing keras, maksudé nempiling, ngrusak, nggebug sing rosa lan liyané.

## 7:196

Setemené pengayomku yakuwé Gusti Allah sing wis nurunaken Kitab (Al-Qur’an). Penjenengané ngayomi wong-wong sing pantes (saléh).

## 7:197

Lan brehala-brehala sing ko padha sebut seliyané Gusti Allah ora sanggup nulungi ko kabéh, malah ora bisa nulung awaké dhéwék.”

## 7:198

Lan angger ko padha nyebut dhéwéké (brehala-brehala) supayané awéh pitudhuh, dhéwéké ora bisa krungu kuwé. Lan ko padha weruh dhéwéké nyawang ko kabéh mangkané dhéwéké padha ora weruh.

## 7:199

Dadia (wong) sing awéh ngampura lan préntahna wong supaya nglakoni kebecikan (makruf), lan aja perdulekna wong-wong sing bodho.

## 7:200

Lan angger sétan teka nggodha ko, mangka nyuwuna pengayoman maring Gusti Allah. [^354] Temen, Penjenengané Maha Midhanget, Maha Ngawuningani.

[^354]: Maca A’udzubillahiminasy-syaitanir-rajim.

## 7:201

Setemené wong-wong sing padha semarah (takwa) angger dhéwéké détutna déning pikiran jahat (nglakoni dosa) sekang sétan, dhéwéké padha gagiyan éling maring Gusti Allah, mangka wektu kuwé uga dhéwéké padha weruh (keluputan-keluputané).

## 7:202

Lan kanca-kancané dhéwéké (wong kapir lan pasék) ngréwangi sétan-sétan olihé nyasarna lan dhéwéké padha ora mandheg-mandheg (nyasarna).

## 7:203

Lan angger sliramu (Muhammad) ora macakna sewijiné ayat maring dhéwéké kabéh, dhéwéké padha ngucap, “Kenangapa sliramu ora gawé dhéwék ayat kuwé?” Dhawuha (Muhammad), “Setemené inyong mung ndhérék apa sing déwahyukna Pengéranku maring inyong. (Al-Qur’an) kiyé bukti-bukti sing nyata sekang Pengéranmu, pituduh lan kewelasan nggo wong-wong sing padha precaya.”

## 7:204

Lan angger déwacakna Al-Qur’an, mangka rungokna lan menenga, supayané ko padha olih kewelasan. [^355]

[^355]: Angger padha déwacakna Al-Qur’an inyong kabéh déwajibna ngrungokna lan nggatékna karo meneng, neng njero sembayang utawa neng njaba sembayang, kejaba neng sembayang bebarengan (jamangah), makmum kena maca surah Al-Fatihah dhéwék utawa ngrungokna thok wektu imam maca ayat-ayat Al-Qur’an.

## 7:205

Lan élinga (maring) Pengéranmu neng njero atimu kanthi andhap asor lan rasa wedi, lan kanthi ora nyerokna sewara, neng wektu ésuk lan soré, lan aja nganti ko klebu wong-wong sing ora ngati-ati.

## 7:206

Setemené wong-wong sing ana neng sisihé Pengéranmu ora ngrasa ngedhap nyembah Gusti Allah lan dhéwéké padha nyucékna Penjenengané lan mung maring Penjenengané dhéwéké padha nyembah (sujud). [^356]

[^356]: kiyé salah sijiné ayat sajadah sing désunahna dhéwék sujud seuwisé wacané utawa ngrungu,nalika lagi sembayang utawa neng njaba sembayang. Sujud kiyé déjenengi sujud tilawah.

## 8:1

Wong-wong padha takon maring sliramu (Muhammad) ngenani (bagénan) bandha rampasan perang. Dhawuha, “Bandha rampasan perang kuwé kagungané Gusti Allah lan Utusan (manut ketetepané Gusti Allah lan Utusan-E), mangka semaraha (takwa) ko kabéh maring Gusti Allah lan apiki sambung-brayan neng antarané ko kabéh, lan manuta maring Gusti Allah lan Utusa-Né angger ko kabéh wong-wong sing padha precaya.”

## 8:2

Setemené wong-wong sing padha precaya kuwé wong sing angger désebut asmané Gusti Allah [^357] gemeter atiné, lan angger déwacakna ayat-ayat-É Penjenengané maring dhéwéké, tambah (kuwat) precayaé lan mung maring Pengéran dhéwéké padha pasrah (tawakal),

[^357]: Nyebut sipat-sipat sing ngagungna lan mulyakna Penjenengané.

## 8:3

(yakuwé) wong-wong sing ngleksanakna sembayang lan sing ngewéhna (infak) sebagéan sekang rejeki sing Ingsun paringna maring dhéwéké kabéh.

## 8:4

Dhéwéké kuwé wong-wong sing temen-temen precaya. Dhéwéké bakal padha olih drajat (dhuwur) neng sisihé Pengérané lan ampura sarta rejeki (nékmat) sing mulya.

## 8:5

Kayadéné Pengéranmu ndhawuhi ko kabéh lunga sekang umahmu kanthi bebener, [^358] senajan setemené sebagéan wong-wong sing precaya kuwé padha ora seneng maring kuwé,

[^358]: Miturut Al Maragi, Gusti Allah ngatur pembagéan bandha rampasan perang kanthi bener, kayadéné Gusti Allah ndhawuhi wong-wong kuwé lunga sekang umahé (neng Medinah) kon perang maring Badar kanthi bener uga. Miturut At Tabari, metu sekang umah maksudé perang.

## 8:6

dhéwéké padha mbantah sliramu (Muhammad) ngenani bebener sewisé genah (lamon dhéwéké mesthi menang), kaya-kaya dhéwéké dégiring maring kematian, lan dhéwéké weruh (jalarané kematian kuwé).

## 8:7

Lan (élinga) rikala Gusti Allah njanjékna maring ko kabéh salah sijiné sekang rong golongan (sing ko adhepi) kuwé nggo ko, lan ko padha kepéngin sing ora duwé kekuwatan senjata [^359] baé sing nggo ko kabéh. Ning Gusti Allah kersa mbenerna sing bener karo ayat-ayat-É Penjenengané lan numpes wong-wong sing mbangkang (kapir) nganti butul oyod-oyodé,

[^359]: Rombongan Abu Sufyan sing nggawa dagangan sekang Suriah. Lan kelompok sing duwé kekuwatan senjata yakuwé kelompok sing teka sekang Mekah sing dépimpin déning Utbah bin Rabi’ah bareng karo Abu Jahal.

## 8:8

supaya Gusti Allah nguwatna sing hak (Islam) lan ngilangna sing batil (syirik) senajan wong-wong sing dosa (musrik) ora seneng maring kuwé.

## 8:9

(Élinga) rikala ko padha nyuwun pitulungan maring Pengéranmu, banjur déparengna nggo ko kabéh, “Temen, Ingsun bakal nekakna bala bantuan maring ko kabéh rupa séwu malaékat sing teka urut-urutan.”

## 8:10

Lan ora pisan-pisan Gusti Allah ndadékna kuwé kejaba nggo werta bebungah supaya atimu kabéh dadi tentrem merga kuwé. Lan kemenangan kuwé mung neng sisihé Gusti Allah. Temen, Gusti Allah Mahadigdaya, Mahawicaksana.

## 8:11

(Élinga) rikala Gusti Allah gawé ko padha krasa arip nggo awéh ketentreman sekang Penjenengané, lan Gusti Allah nurunaken banyu (udan) sekang langit maring ko kabéh nggo nyucékna ko kanthi (udan) kuwé lan ngilangna gangguan-gangguan sétan sekang awakmu lan nggo nguwatna atimu lan nguwatna tlapakané sikilmu (kuwat neng tekad).

## 8:12

(Élinga) rikala Pengéranmu mahyokna maring para malaékat, “Setemené Ingsun bareng karo ko kabéh, mangka kuwatna (tekad) wong-wong sing wis precaya.” Mbésuk bakal Ingsun paringi rasa wedi maring njero atiné wong-wong sing mbangkang (kapir), mangka gebuga neng sendhuwur guluné dhéwéké lan thuthuka saben-saben pucuk jenthiké dhéwéké kabéh. [^360]

[^360]: Kiyé kedadéan neng sejeroné perang, nggon wadi sing gawé mati yakuwé gulu. Ning angger mungsuh nganggo klambi wesi, dadi angél dékalahna, mangka tangané sing délumpuhna, supayané ora bisa nyekel pedhama (senjata), kaya pedhang, tumbak, lan liya-liyané dadi gampang détahan.

## 8:13

(Pepesthén) sing mengkana kuwé yakuwé merga setemené dhéwéké padha nglawan Gusti Allah lan Utusan-É; lan sapa wongé nglawan Gusti Allah lan Utusan-É, temen, Gusti Allah keras banget siksa-Né.

## 8:14

Mengkana kuwé (ukuman dunya sing détibakna maring ko kabéh), mangka rasakna ukuman kuwé. Setemené tumrap wong-wong sing mbangkang (kapir) ana (maning) siksa neraka.

## 8:15

Hé wong-wong sing padha precaya! Angger ko kabéh ketemu wong-wong kapir sing arep nyerang ko kabéh, mangka aja nganti ko padha mbalik ngungkuri dhéwéké (mundur).

## 8:16

Lan sapa wongé mundur neng wektu kuwé, kejaba menggok nggo (siyasat) perang utawa arep nggabungna awaké karo wadyabala liyané, mangka temen, wong kuwé bali karo nggawa bendu sekang Gusti Allah. Panggonané yakuwé neraka jahanam, seala-alané panggonan bali.

## 8:17

Mangka (sebeneré) udu ko sing padha maténi dhéwéké kabéh, anging Gusti Allah sing maténi dhéwéké, lan udu ko sing mbalang rikala ko padha mbalangna, ning Gusti Allah sing mbalang. (Gusti Allah temindak kayakuwé nggo maténi dhéwéké kabéh) lan nggo paring kemenangan maring wong-wong sing padha precaya (mukmin) kanthi kemenangan sing apik. Temen, Gusti Allah Maha Midhanget, Maha Ngawuningani.

## 8:18

Mengkana kuwé (ganjarané Gusti Allah sing délubérna maring ko kabéh), lan temen, Gusti Allah ngasorna pengapusé wong-wong sing mbangkang (kapir).

## 8:19

Angger ko padha nyuwun putusan, mangka setemené putusan wis teka maring ko kabéh; lan angger ko kabéh mandheg (mungsuhi Utusan), mangka kuwé sing lewih apik tumrap ko kabéh, lan angger ko bali, mesthi Ingsun bali (awéh pitulungan), lan wadya-bngalamu ora bakal bisa nolak sewijiné bebaya semendhing baé sekang ko kabéh, senajan cacahé (wadyabala) akéh. Temen, Gusti Allah mbarengi wong-wong sing padha precaya.

## 8:20

Hé wong-wong sing padha precaya! Manuta ko kabéh maring Gusti Allah lan Utusan-É, lan aja nganti ko mléngos sekang Penjenengané, mangkané ko padha krungu (dhawuh-dhawuhé Penjenengané),

## 8:21

lan aja nganti ko kabéh dadi kaya wong-wong (lamis) sing padha ngucap, “Inyong padha ngrungokna,” mangkané dhéwéké ora padha ngrungokna (merga atiné dhéwéké padha ngingkari).

## 8:22

Setemené makhluk obah sing duwé nyawa sing paling ala neng peningalané Gusti Allah yakuwé dhéwéké sing padha budheg lan bisu (ora krungu lan ora ngawéruhi sing bener) yakuwé wong-wong sing ora ngerténi.

## 8:23

Lan sekirané Gusti Allah ngerti ana kebagu-san neng dhéwéké kabéh, mesthi Penjeneng-ané dadékna dhéwéké bisa krungu. [^361] Lan angger Gusti Allah ndadékna dhéwéké bisa krungu, mesthi dhéwéké mléngos, lan dhéwéké mléngosna awaké dhéwék.

[^361]: Peumpaman neng njero ayat kiyé ora tegesé Gusti Allah ora ngerti, ning Gusti Allah Maha Ngerténi lamon neng dhéwéké ora nana kebagusan.

## 8:24

Hé wong-wong sing padha precaya! Turuti pengundangé Gusti Allah lan Utusan, angger slirané ngundang ko kabéh maring samubarang sing awéh penguripan maring ko kabéh, [^362] lan ngertia lamon setemené Gusti Allah matesi antarané menungsa lan atiné lan setemené maring Penjenengané ko kabéh bakal dékumpulna.

[^362]: Ngundang (préntah) ko padha perang nggo ngegungna kalimaté Gusti Allah lan nguripna Islam lan muslimin. Uga tegesé ngundang ko kabéh maring precaya, pituduh, lelabuh (jihad), lan sekabéhané sing ana gandhéngé karo kebegyan neng dunya lan akhérat.

## 8:25

Lan reksanen awakmu sekang penyiksan sing ora mung nibani wong-wong sing aniaya (dolim) baé neng antarané ko kabéh. Ngertia lamon Gusti Allah keras banget siksa-Né.

## 8:26

Lan élinga rikala ko kabéh (wong sing padha boyong sekang Mekah) ésih semendhing (cacahé), uga dékaniaya neng bumi (Mekah), lan ko padha wedi wong-wong (Mekah) bakal nyulik ko kabéh, mangka Penjenengané paring maring ko kabéh papan manggon (Medinah) lan ndadékna ko kuwat kanthi pitulungané Penjenengané lan ko padha déparingi déning Penjenengané rejeki sing bagus supaya ko padha kesuwun (sukur).

## 8:27

Hé wong-wong sing padha precaya! Aja nganti ko padha nyidrani maring Gusti Allah lan Utusan lan (uga) aja ko padha nyidrani wélingan (amanat) sing détitipna maring ko kabéh, mangkané ko padha mengerténi.

## 8:28

Lan ngertia lamon bandhamu lan anak-anakmu kuwé mung dadi coban lan setemené neng sisihé Gusti Allah ana ganjaran sing gedhé.

## 8:29

Hé wong-wong sing padha precaya! Angger ko padha semarah (takwa) maring Gusti Allah, mesthi Penjenengané bakal paring furqon (kesanggupan mbédakna antarané sing bener lan luput) maring ko kabéh lan mbusek sekabéhé keluputanmu lan ngampurani (dosa-dosané) ko kabéh. Gusti Allah kagungan kenugrahan sing gedhé.

## 8:30

Lan (élinga), rikala wong-wong kapir (Quraisy) nggagas réka daya maring sliramu (Muhammad) nggo nyekel lan ngunjarakna sliramu utawa merjaya sliramu, utawa ngurak sliramu. Dhéwéké padha gawé réka daya lan Gusti Allah murungna réka daya kuwé. Gusti Allah kuwé seapik-apiké sing males réka daya.

## 8:31

Lan rikala ayat-ayat-É Ingsun déwacakna maring dhéwéké, dhéwéké padha ngucap, “Setemené inyong wis padha krungu (ayat-ayat sing kaya kiyé), angger inyong padha karep mesthi inyong padha bisa macakna sing kaya kiyé. (Al-Qur’an) kiyé ora liya mung dongengé wong-wong gemiyén.”

## 8:32

Lan (élinga) wektu dhéwéké (wong-wong musrik) ngucap, “Dhuh Gusti Allah, menawi (Al-Qur’an) niki leres (wahyu) saking Penjenengan, mangka krutugi kula sedaya kalih watu saking langit, utawi dhatengaken teng kula sami siksa sing perih.”

## 8:33

Ning Gusti Allah ora bakal ngukum dhéwéké kabéh, selaginé sliramu (Muhammad) ana neng antarané wong-wong mau. Lan ora (uga) Gusti Allah bakal ngukum dhéwéké, selaginé dhéwéké padha (ésih) nyuwun pengampura.

## 8:34

Lan kenangapa Gusti Allah ora ngukum dhéwéké kabéh mangkané dhéwéké padha ngalang-ngalangi (wong) nggo (nekani) Masjidilharam lan dhéwéké kabéh udu wong-wong sing hak ngewasani kuwé? Wong sing hak ngewasani, mung wong-wong sing padha semarah (takwa). Ning akéh-akéhé sekang dhéwéké padha ora mengerténi.

## 8:35

Lan sembayangé dhéwéké neng sekubengé Baitullah kuwé, ora liya mung singsotan lan keprokan. Mangka rasakna siksa jalaran kapirmu kuwé.

## 8:36

Setemené wong-wong sing mbangkang (kapir) kuwé, ngawéhna (infak) bandhané dhéwéké nggo ngalang-ngalangi (wong) sekang dalané Gusti Allah. Dhéwéké kabéh bakal (terus) ngawéhna bandha kuwé, banjur dhéwéké bakal padha ngajog dhéwék, lan wekasané dhéwéké kabéh bakal dékalahna. Maring njero neraka Jahanam wong-wong mbangkang (kapir) kuwé bakal dékumpulna,

## 8:37

supayané Gusti Allah misahna (golongan) sing ala sekang sing bagus lan ndadékna (golongan) sing ala kuwé sebagéané neng ndhuwuré liyané, banjur sekabéhané détumpuk déning Penjenengané, lan délebokna maring njero neraka Jahanam. Dhéwéké kuwé wong-wong sing padha kapitunan.

## 8:38

Ucapna maring wong-wong sing padha mbangkang (kapir) kuwé (Abu Sufyan karo batir-batiré), “Angger dhéwéké padha mandheg (sekang kapiré), mesthi Gusti Allah bakal ngampurani dosa-dosané dhéwéké kabéh sing wis keliwat; lan angger dhéwéké padha balik maning (merangi Nabi), temen kelakon (maring dhéwéké kabéh) pepesthéné (Gusti Allah maring) wong-wong gemiyén (détumpes).”

## 8:39

Lan perangi dhéwéké kabéh kuwé nganti ora nana maning pitnah, lan agama mung kagem Gusti Allah pribadi. Angger dhéwéké padha mandheg (sekang kapiré), mangka setemené Gusti Allah Maha Mriksani apa sing dhéwéké padha pergawé.

## 8:40

Lan angger dhéwéké padha mléngos, mangka ngertia lamon setemené Gusti Allah pengayomé ko kabéh. Penjenengané kuwé sebagus-bagusé pengayom lan sebagus-bagusé penulung.

## 8:41

Lan kawruhana, setemené sekabéhé sing ko pekolih minangka rampasan perang, [^363] mangka sepralprecayaé konjuk maring Gusti Allah, Utusan, keluwarga Utusan, bocah yatim, wong mlarat, lan ibnu sabil, [^364] (mengkana) angger ko padha precaya maring Gusti Allah lan maring apa sing Ingsun turunaken maring kewulané Ingsun (Muhammad) neng dina Furqon, [^365] yakuwé neng dina ketemuné rong wadyabala. Gusti Allah Maha kuwasa ingatasé samubarang kabéh.

[^363]: Bandha sing dépekolih sekang wong-wong kapir liwat perang, lan sing olih ora karo perang déjenengi fa’i, pembagéan kuwé neng ayat kiyé yakuwé sing gandhéngé karo bandha rampasan perang (gonimah) thok.

[^364]: Sepralima sekang gonimah kuwé débagi maring: a) Gusti Allah karo Rasulé, b) Kulawargané Rasul (Bani Hasyim lan Bani Mutolib), c) bocah yatim, d) Wong mlarat, e) Ibnu Sabil, yakuwé wong sing lagi neng dalan, f) lan pat-pralima sekang gonimah kuwé débagi maring wong-wong sing padha mélu perang.

[^365]: Dina ketemuné rong wadyabala neng perang Badar, dina Jemuah tangggal 17 Puasa taun Hijriyah. Sebagéan juru tapsir duwé penemu lamon ayat kiyé ngisaratna maring kawitané medhunné Al-Qur’anul Karim neng malem 17 Puasa.

## 8:42

(Yakuwé) rikala ko kabéh ana neng pingir lebak sing pérek lan dhéwéké padha ana neng pinggir lebak sing adoh, lan barisan (kafilah) kuwé ana neng panggonan sing lewih endhép ketimbang ko kabéh. [^366] Sekirané ko padha nganakna sepakat (nggo netepna dina perangé), mesthi ko padha béda penemu rikala netepna (dina perangé kuwé), ning Gusti Allah kersa ngleksanakna sewijiné urusan sing kudu déléksanani, [^367] yakuwé supayané wong sing mati kuwé mati kanthi bukti sing nyata lan supayané wong sing urip kuwé urip kanthi bukti sing nyata. Temen, Gusti Allah Maha Midhanget, Maha Ngawuningani.

[^366]: Kaum muslimin wektu kuwé ana neng pinggir lebak (tanah endhép) sing pérek maring Medinah, lan wong-wong kapir ana neng pinggir lebak sing adoh sekang Medinah lan kafilah sing dépimpin neng Abu Sufyan ana neng pinggir kisik kurang lewih 5 mil sekang Badar.

[^367]: Menangé kaum muslimin lan ancuré kaum musrikin.

## 8:43

(Élinga) rikala Gusti Allah ngetonaken dhéwéké kabéh neng njero impénmu (cacahé) semendhing. Lan sekirané Gusti Allah ngetonaken dhéwéké (cacahé) akéh, mesthi ko padha wedi lan ko padha bantah-bantahan neng prékara kuwé, ning Gusti Allah wis nylametna ko kabéh. Temen, Gusti Allah Maha Ngawuningani apa sing ana neng njero atiné ko kabéh.

## 8:44

Lan rikala Gusti Allah ngetonaken dhéwéké kabéh maring ko, wektu ko ketemu karo dhéwéké cacahé semendhing miturut pendelengané matamu lan ko padha déketonaken déning Penjenengané cacahé semendhing miturut pendelengané dhéwéké kabéh, kuwé merga Gusti Allah kersa ngleksanakna sewijiné urusan sing kudu déléksanani. Mung maring Gusti Allah sekabéhé urusan débalékna.

## 8:45

Hé wong-wong sing padha precaya! Rikala ko kabéh ketemu wadyabala (mungsuh), mangka kuwatna atimu lan sebuta (asmané) Gusti Allah ping akéh (éling lan nyenyu-wun) supayané ko padha begya.

## 8:46

Lan padha manuta maring Gusti Allah lan Utusané lan aja pisan ko padha pesulayan, sing njalari ko padha wedi lan kekuwatanmu ilang lan padha sing sabar. Temen, Gusti Allah mbarengi wong-wong sing sabar.

## 8:47

Lan aja nganti ko kabéh kaya wong-wong sing metu sekang désané kanthi rasa gemedhé lan kepéngin déalem wong (riya) lan ngalang-ngalangi (wong) sekang dalané Gusti Allah. Gusti Allah nglingkupi ingatasé sekabéhé sing dhéwéké padha pergawé.

## 8:48

Lan (élinga) rikala sétan ndadékna rasané apik tumrap dhéwéké penggawéan (dosané) dhéwéké lan padha ngucap, “Ora nana (wong) sing bisa ngalahna ko kabéh neng dina kiyé, lan temen, inyong kiyé juru tulungmu.” Mangka rikala rong wadyabala kuwé wis padha déné weruh (adhep-adhepan), sétan mbalik maring mburi karo ngucap, “Setemené inyong ora cawé-cawé karo ko kabéh; inyong bisa weruh sing ko ora padha bisa weruh; setemené inyong wedi maring Gusti Allah.” Gusti Allah keras banget siksa-Né.

## 8:49

(élinga) wektu wong-wong lamis (munapék) lan wong-wong sing ana prenyakit neng atiné ngucap, “Dhéwéké kabéh kuwé (wong-wong sing precaya) déapusi déning agamané.” (Gusti Allah dhawuh), “Sapa wongé pasrah (tawakal) karo Gusti Allah, kawruhana lamon Gusti Allah Mahadigdaya, Mahawicaksana.”

## 8:50

Lan sekirané ko padha weruh rikala para malaékat njabud nyawané wong-wong sing mbangkang (kapir) karo nggebug rainé lan gigiré dhéwéké kabéh (lan ngucap), “Rasakna déning ko kabéh siksané neraka sing mbakar.”

## 8:51

Mengkana kuwé déjalari déning penggawéyané tanganmu dhéwék. Lan setemené Gusti Allah ora gawé kapitunan (dolim) maring kewula-kewula-Né,

## 8:52

(kahanané dhéwéké kabéh) padha karo kahanané balané Fir’aun lan wong-wong sing seurungé dhéwéké. Dhéwéké padha ngingkari ayat-ayat-É Gusti Allah, mangka Gusti Allah paring siksa maring dhéwéké kabéh merga dosa-dosané. Temen, Gusti Allah Mahakuwat lan banget keras siksa-Né.

## 8:53

Sing mengkana kuwé merga setemené Gusti Allah ora bakal ngowahi sewijiné nékmat sing wis déparingna déning Penjenengané maring sewijiné kaum, saéngga kaum kuwé ngowahi apa sing ana neng awaké dhéwék. Setemené Gusti Allah Maha Midhanget, Maha Ngawuningani,

## 8:54

(kahanané dhéwéké kabéh) padha karo kahanané balané Fir’aun lan wong-wong sing seurungé dhéwéké. Dhéwéké padha nggorohna ayat-ayat-É Pengérané, mangka Ingsun tumpes dhéwéké kabéh merga dosa-dosané lan Ingsun lelepna Fir’aun sebalané; merga dhéwéké kuwé wong-wong sing padha aniaya (dolim).

## 8:55

Setemené makhluk obah sing duwé nyawa sing paling ala neng pemriksané Gusti Allah yakuwé wong-wong sing mbangkang (kapir), merga dhéwéké padha ora precaya.

## 8:56

(Yakuwé) wong-wong sing kejiret janji karo ko kabéh banjur saben janji dhéwéké padha nyidrani janjiné, lan dhéwéké padha ora wedi (maring Gusti Allah).

## 8:57

Mangka angger sliramu (Muhammad) ngungguli dhéwéké kabéh neng sejeroné perang, mangka orak-arika wong-wong sing neng mburiné dhéwéké kanthi (numpes) dhéwéké kabéh, supayané dhéwéké padha ngalap pengajaran.

## 8:58

Lan angger sliramu (Muhammad) kewatir bakal (anané) penyidra (khianat) sekang sewijiné golongan, mangka balékna janji kuwé maring dhéwéké kanthi cara sing blaka. Temen, Gusti Allah ora seneng karo wong sing padha gawé cidra (khianat).

## 8:59

Lan aja nganti wong-wong sing mbangkang (kapir) padha ngira, lamon dhéwéké bakal bisa uwal (sekang kewasané Gusti Allah). Temen, dhéwéké ora bisa gawé apes (ingatasé Gusti Allah).

## 8:60

Lan siyagakna kanthi sekabéhé daya nggo ngadhepi dhéwéké kabéh karo kekuwatan sing ko padha duwéni lan sekang wadyabala jaran sing bisa gawé gemeter maring mungsuhé Gusti Allah, mungsuhmu lan wong-wong seliyané dhéwéké sing ko padha ora mengerténi; ning Gusti Allah ngawuningani. Apa baé sing ko padha sumbangna (infakna) neng dalané Gusti Allah mesthi bakal déwales kanthi cukup maring ko kabéh lan ko padha ora bakal dégawé tuna (dédolimi).

## 8:61

Ning angger dhéwéké padha condhong maring rukun, mangka tampani baé lan padha pasraha (tawakal) ko kabéh maring Gusti Allah. Temen, Penjenengané Maha Midhanget Maha Ngawuningani.

## 8:62

Lan angger dhéwéké padha arep ngapusi ko, mangka setemené cukup Gusti Allah (dadi pengayom) tumrapmu. Penjenengané sing paring kekuwatan maring ko kanthi pitulu-ngan Penjenengané lan karo penyengkuyungé wong-wong sing padha precaya,

## 8:63

lan Penjenengané (Gusti Allah) sing nyewijékna atiné dhéwéké kabéh (wong sing precaya). Senajan ko nyumbangna (infak) sekabéhé (bandha) sing ana neng bumi, mesthi ko ora bisa nyewijékna atiné dhéwéké kabéh, ning Gusti Allah wis nyewijékna atiné dhéwéké kabéh. Temen, Penjenengané Mahadigdaya, Mahawicaksana.

## 8:64

Hé Nabi (Muhammad)! Cukup Gusti Allah (dadi pengayom) tumrap sliramu lan tumrap wong-wong sing padha precaya sing mélu maring sliramu.

## 8:65

Hé Nabi (Muhammad)! Urubna semangaté wong-wong mukmin nggo perang. Angger ana rongpuluh wong sing sabar neng antarané ko kabéh, mesthi dhéwéké kabéh bisa ngalahna mungsuh wong rongatus. Lan angger ana satus wong (sing sabar) neng antarané ko kabéh, mesthi dhéwéké kabéh bisa ngalahna wong kapir sewu, merga wong-wong kapir kuwé kaum sing ora ngerténi. [^368]

[^368]: Dhéwéké padha ora ngerti lamon perang kuwé kuduné nggo mbéla piandel (agama) lan manut dhawuhé Gusti Allah. Dhéwéké perang mung mligi nggo mbéla adat jahiliyah lan tujuan-tujuan dunya liyané.

## 8:66

Siki Gusti Allah uwis ngenthéngna ko kabéh merga Penjenengané mengerténi lamon ana sipat apes neng awakmu. Mangka angger neng antarané ko kabéh ana satus wong sing sabar, mesthi dhéwéké kabéh bisa ngalahna rongatus (mungsuh); lan angger neng antarané ko kabéh ana séwu wong (sing sabar), mesthi dhéwéké padha bisa ngalahna rongéwu wong kanthi keparengé Gusti Allah. Gusti Allah mbarengi wong-wong sing padha sabar.

## 8:67

Ora pisan-pisan pantes, tumrap sewijiné nabi duwé tawanan seurungé dhéwéké bisa nglumpuhna mungsuhé neng bumi. Ko padha karep maring bandha dunya lan Gusti Allah ngersakna (ganjaran) akhérat (nggo ko). Gusti Allah Mahadigdaya, Mahawicaksana.

## 8:68

Angger ora nana ketetepan sekawit gemiyén sekang Gusti Allah, mesthi ko kabéh détibani penyiksan sing gedhé merga (tebusan) sing ko padha alap.

## 8:69

Mangka panganen sekang sebagéan rampasan perang sing ko kabéh pekolih kuwé, minangka panganan sing déparengna (halal) lan apik, lan sing padha semarah (takwa) ko kabéh maring Gusti Allah. Temen, Gusti Allah Maha Ngampurani, Mahaasih.

## 8:70

Hé Nabi (Muhammad)! Dhawuha maring para tawanan perang sing ana neng tangané sliramu, “Angger Gusti Allah mriksani ana kebagusan neng atimu kabéh, mesthi Penjenengané bakal paring sing lewih apik sekang apa sing wis déjikot sekang ko kabéh lan Penjenengané bakal paring ampura maring ko kabéh.” Gusti Allah Maha Ngampurani, Mahaasih.

## 8:71

Ning angger dhéwéké kabéh (tawanan kuwé) bakal nyidrani (khianat) sliramu (Muhammad) mangka setemené seurungé kuwé dhéwéké wis padha cidra (khianat) maring Gusti Allah, mangka Penjenengané paring kuwasa maring sliramu ingatasé dhéwéké kabéh. Gusti Allah Maha Ngawuningani, Mahawicaksana.

## 8:72

Setemené wong-wong sing precaya lan boyong (hijrah) sarta lelabuh (jihad) kanthi bandha lan jiwané neng dalané Gusti Allah lan wong-wong sing awéh panggongan lan awéh pitulungan (maring sing padha boyong) dhéwéké siji karo liyané padha déné ngayomi. Lan (maring) wong-wong sing precaya ning urung padha boyong, mangka ora nana kewajiban semending-mendhinga tumrap sliramu ngayomi dhéwéké, nganti dhéwéké padha boyong. (Ning) angger dhéwéké njaluk pitulungan maring sliramu neng (urusan mbéla) agama, mangka sliramu wajib awéh pitulungan kejaba maring kaum sing wis kejiret janji antarané sliramu lan dhéwéké. Lan Gusti Allah Maha Mriksani apa sing sliramu pergawé.

## 8:73

Lan wong-wong kapir, sebagéan dhéwéké padha ngayomi sebagéan liyané. Angger ko ora padha nglakoni apa sing wis dédhawuh-na déning Gusti Allah (padha déné ngayo-mi), mesthi bakal ana gonjang-ganjing neng bumi lan kerusakan sing gedhé.

## 8:74

Lan wong-wong sing precaya lan boyong (hijrah) lan lelabuh (jihad) neng dalané Gusti Allah, lan wong-wong sing awéh panggonan lan awéh pitulungan (maring wong sing padha boyong), dhéwéké kuwé wong sing nyata-nyata precaya. Dhéwéké olih ampura lan rejeki (nékmat) sing mulya.

## 8:75

Lan wong-wong sing padha precaya sewisé kuwé, banjur boyong (hijrah) lan lelebuh (jihad) bareng sliramu mangka dhéwéké klebu golongané sliramu. Wong-wong sing duwé gandhéng-cénéng keluwarga kuwé sebagéané lewih hak maring sepadhané (ketimbang sing udu keluwarga) manut Kitabé Gusti Allah. Temen, Gusti Allah Maha Ngawuningani ingatasé samubarang kabéh.

## 9:1

(Kiyé pertélan) pemedhot srawung sekang Gusti Allah lan Utusan-É maring wong-wong sing nyekuthokna (musrik) sing ko kabéh padha nganakna janjian (karo dhéwéké kabéh).

## 9:2

Mangka mlakua ko kabéh (wong musrik) neng bumi patang wulan suwéné, lan ngertia lamon ko padha ora bisa gawé apesé Gusti Allah, lan setemené Gusti Allah gawé ina maring wong-wong sing mbangkang (kapir).

## 9:3

Lan sijiné wara-wara sekang Gusti Allah lan Utusan-É maring umat menungsa rikala haji akbar [^369] , lamon setemené Gusti Allah lan Utusan-É ora cawé-cawé maring wong sing padha nyekuthokna (musrik). Banjur angger ko kabéh (wong musrik) padha tobat kuwé lewih apik tumrap ko kabéh; lan angger ko padha mléngos, ngertia lamon setemené ko kabéh ora bisa gawé apesé Gusti Allah. Lan awéha kabar maring wong-wong kapir (lamon dhéwéké kabéh bakal) olih siksa sing perih.

[^369]: Sulaya pendapat para juru tapsir masalah haji akbar, ana sing ngomongna dina nahar, ana sing ngomongna dina ‘arofah. Sing démaksud haji akbar neng kéné ya kuwé kedadéan taun kaping-9 hijriyah.

## 9:4

Kejaba wong-wong musrik sing nganakna janji karo ko kabéh lan dhéwéké ora padha nyuda (isiné janji) semendhing-mendhinga, lan dhéwéké ora padha ngréwangi sapa baé sing mungsuhi ko kabéh, mangka maring dhéwéké kabéh cukupna janjiné tekan wates wektuné. Temen, Gusti Allah dhemen maring wong-wong sing padha semarah (takwa).

## 9:5

Angger wis entong wulan-wulan haram [^370] mangka perangia wong-wong sing nyeku-thokna (musrik) neng endi papan ko padha ketemu, cekelen, kubengi lan awasi neng panggonan nginggeng. Angger dhéwéké kabéh tobat lan ngleksanakna sembayang tur nglunasi jakat, mangka wéhna kebébasan maring dhéwéké kabéh. Temen, Gusti Allah Maha Ngampura, Mahaasih.

[^370]: Sing démaksud wulan-wulan harom neng kéné kuwé mangsa pathang wulan sing déwéhna tempo maring wong-wong musrik kuwé, ya kuwé mulai 10 zulhijah (dina temuruné ayat kiyé), nganti 10 rabi’ul akhir.

## 9:6

Lan angger antarané kaum sing nyekothokna (musrik) ana sing njaluk pengayoman maring ko, mangka ayomi supayané dhéwéké padha bisa ngrungokna dhawuhé Gusti Allah, banjur jujugna dhéwéké maring nggon sing aman tumrap dhéwéké. (Mengkana) kuwé merga setemené dhéwéké kabéh kaum sing ora mengerténi.

## 9:7

Mokal ana janji neng sisihé Gusti Allah lan Utusan-É karo wong-wong sing nyekuthokna (musrik), kejaba karo wong-wong sing ko kabéh wis nganakna janji (karo dhéwéké) neng péreké Masjidilharam (Hudaibiyah), mangka sedawané dhéwéké padha temindak tulus maring ko kabéh, preyoga ko padha temindak tulus (uga) maring dhéwéké. Temen, Gusti Allah karenan maring wong-wong sing padha semarah (takwa).

## 9:8

Mokal (ana janji kaya kuwé), mangkané angger dhéwéké menang ingatasé ko kabéh, dhéwéké ora padha nguri-uri srawung seduluran karo ko kabéh lan ora (uga nggatékna) janji. Dhéwéké nyeneng-nyenengna atimu kanthi cangkemé, ning atiné nampik, lan dhéwéké kabéh kuwé wong-wong sing pasék (ora netepi janji).

## 9:9

Dhéwéké padha merdagangna ayat-ayat-É Gusti Allah kanthi rega sing murah, banjur dhéwéké padha ngalang-ngalangi (wong) sekang dalané Gusti Allah. Temen, banget alané apa sing dhéwéké padha pergawé.

## 9:10

Dhéwéké padha ora njaga srawung peseduluran karo wong-wong sing precaya (mukmin) lan ora (nggatékna) janji, lan dhéwéké kabéh kuwé wong-wong sing padha ngliwati wates.

## 9:11

Lan angger dhéwéké padha tobat, ngleksanakna sembayang lan nglunasi jakat, mangka (tegesé wong-wong kuwé) dadi sedulur-sedulurmu tunggal agama. Ingsun nerangna ayat-ayat kuwé nggo wong-wong sing padha mengerténi.

## 9:12

Lan angger dhéwéké padha nglanggar sumpah sewisé ana janji lan ngala-ala agamamu, mangka perangia pemimpin-pemimpine wong mbangkang (kapir) kuwé, setemené dhéwéké kabéh kuwé wong-wong sing ora bisa déugemi janjiné, moga-moga dhéwéké padha lérén.

## 9:13

Kenangapa ko ora padha merangi wong-wong sing nglanggar sumpah (janjiné), lan wis ngréka daya nggo ngurak Utusan, lan dhéwéké sing padha ngawiti merangi ko kabéh? Apa ko padha wedi maring dhéwéké kabéh, mangkané Gusti Allah sing lewih kagungan hak nggo déwedeni déning ko kabéh, angger ko wong-wong sing padha precaya.

## 9:14

Perangia dhéwéké kabéh, mesthi Gusti Allah bakal nyiksa dhéwéké kabéh kanthi (lantaran) tanganmu, lan Penjenengané bakal ngina maring dhéwéké kabéh, lan nulungi ko (kanthi menang) ingatasé dhéwéké kabéh, lan nglegakna atiné wong-wong sing padha precaya,

## 9:15

lan Penjenengané ngilangna kesuhé atiné dhéwéké (wong-wong mukmin). Lan Gusti Allah nampa tobaté wong-wong sing Penjenengané kersakna, Gusti Allah Maha Ngawuningani, Mahawicaksana.

## 9:16

Apa ko padha ngira lamon ko bakal padha déjorna (déjor-klowor), mangkané Gusti Allah urung mriksani wong-wong sing lelabuh (jihad) neng antarané ko kabéh lan ora ngalap batir sing setia seliyané Gusti Allah, Utusan-É lan wong-wong sing padha precaya? Gusti Allah Mahanastiti ingatasé apa sing ko padha pergawé.

## 9:17

Ora pantes wong-wong sing nyekuthokna (musrik) makmurna mesjidé Gusti Allah, mangkané dhéwéké ngakoni lamon dhéwéké pribadi padha mbangkang (kapir). Dhéwéké kabéh muspra temindaké, lan dhéwéké kabéh langgeng neng njero neraka.

## 9:18

Setemené sing makmurna mesjidé Gusti Allah mung wong-wong sing padha precaya maring Gusti Allah lan dina wekasan, lan (tetep) ngleksanakna sembayang, nglunasi jakat lan ora wedi (maring apa baé) kejaba maring Gusti Allah. Moga-moga dhéwéké kabéh klebu wong-wong sing olih pituduh.

## 9:19

Apa (wong-wong) sing awéh inuman maring wong-wong sing nindakna haji lan ngurusi Masjidilharam ko kabéh padhakna karo wong-wong sing precaya maring Gusti Allah lan dina wekasan lan lelabuh (jihad) neng dalané Gusti Allah? Wong-wong mau ora padha neng ngersané Gusti Allah. Gusti Allah ora maringi pituduh maring wong-wong sing aniaya (dolim).

## 9:20

Wong-wong sing padha precaya lan boyong (hijrah) lan lelabuh (jihad) neng agamané Gusti Allah karo bandha lan jiwané kuwé lewih dhuwur drajaté neng sisihé Gusti Allah. Dhéwéké kabéh kuwé wong-wong sing olih kebegyan.

## 9:21

Pengéran nyenengna dhéwéké kabéh kanthi maringi kewelasan, karenan lan suwarga, dhéwéké kabéh olih kesenengan sing langgeng neng njeroné suwarga.

## 9:22

Dhéwéké langgeng neng njero suwarga selawas-lawasé. Temen, neng sisihé Gusti Allah ana ganjaran sing gedhé.

## 9:23

Hé wong-wong sing padha precaya! Aja nganti ko kabéh ndadékna rama-ramamu lan sedulur-sedulurmu minangka pengayom, angger dhéwéké padha lewih nyenengi kapir ketimbang precaya. Sapa neng antarané ko sing padha ndadékna wong-wong kuwé pengayom mangka dhéwéké kuwé wong-wong sing padha aniaya (dolim).

## 9:24

Ucapna, “Angger rama-ramamu, anak-anakmu, sedulur-sedulurmu, bojo-bojomu, keluwargamu, bandha-bandha sing wis ko kabéh kumpulna, dagangan sing ko padha kewatirna tunané, lan umah-umah sing ko senengi, lewih padha ko senengi tenimbang Gusti Allah lan Utusan-É lan lelabuh (jihad) neng dalané Gusti Allah, mangka enténi nganti Gusti Allah maringi putusan-É lan Gusti Allah ora paring pituduh maring wong-wong sing dosa (pasék).

## 9:25

Temen, Gusti Allah wis nulungi ko kabéh (wong-wong mukmin) neng pirang-pirang papan perang lan (élinga) perang Hunain, rikala cacahmu sing akéh kuwé gawé mongkog maring ko kabéh, ning (cacah sing akéh kuwé) babar pisan ora nana gunané tumrap ko kabéh, lan bumi sing amba kuwé rasané dadi sesek tumrap ko kabéh, banjur ko padha mbalik maring mburi lan mlayu ketharak-tharak.

## 9:26

Banjur Gusti Allah nurunaken penganteng-anteng maring Utusan-É lan wong-wong sing padha precaya lan Penjenengané nurunaken wadyabala (malaékat) sing ko ora padha weruh, lan Penjenengané nibakna siksa maring wong-wong sing mbangkang (kapir). Kuwé (minangka) piwales nggo wong-wong sing padha mbangkang (kapir).

## 9:27

Sewisé kuwé Gusti Allah nampa tobaté wong-wong sing Penjenengané kersakna. Gusti Allah Maha Ngampura, Mahaasih.

## 9:28

Hé wong-wong sing padha precaya! Setemené wong-wong sing nyekuthokna (musrik) kuwé kotor (jiwané), merga kuwé aja nganti dhéwéké padha mérek maring Masjidilharam sewisé taun kiyé. [^371] Lan angger ko padha kewatir dadi mlarat (merga wong-wong kapir ora teka), Gusti Allah bakal maringi kecukupan maring ko kabéh sekang peparing-É, angger Penjenengané ngersakna. Setemené Gusti Allah Maha Ngawuningani, Mahawicaksana.

[^371]: Ora débenerna nglakoni haji lan umrah miturut sebagéan ahli tapsir, yakuwé kaum musrik mlebu tanah haram, mbuh nggo haji utawa umrah utawa keperluan liyané neng taun 9 hijriyah.

## 9:29

Perangia wong-wong sing ora padha precaya maring Gusti Allah lan dina wekasan, wong-wong sing ora nglarang (ngaramna) apa sing wis délarang (déharamna) déning Gusti Allah lan Utusan-É lan dhéwéké padha ora nganggo agama kanthi agama sing bener (agamané Gusti Allah), (yakuwé wong-wong) sing wis déparingi Kitab, saéngga dhéwéké padha mbayar jizyah (pajeg) kanthi manut lan dhéwéké kabéh neng kahanan asor.

## 9:30

Lan wong-wong Yahudi padha ngucap “Uzair putrané Gusti Allah,” lan wong-wong Nasrani padha ngucap, “Al-Masih putrané Gusti Allah.” Kuwé ucapan sing metu sekang cangkemé dhéwéké kabéh. Dhéwéké padha niru ucapané wong kapir jaman gemiyén, Gusti Allah wis nyupatani dhéwéké kabéh; kepriwé dhéwéké nganti padha mléngos?

## 9:31

Dhéwéké padha ndadikna wong-wong pinter (Yahudi) lan pendhita-pendhitané (wong Nasrani) minangka pengéran seliyané Gusti Allah [^372] , lan Isa putrané Maryam; mangkané dhéwéké padha mung dépréntah supaya nyembah Pengéran Sing Mahatunggal, ora nana sesembahan kejaba Penjenengané. Mahasuci Penjenengané sekang apa sing dhéwéké padha sekuthokna.

[^372]: Dhéwéké kabéh nuruti ajaran wong-wong pinter lan pendhita-pendhitané kanthi apa anané, senajan wong-wong pinter kuwé lan para pendhitané ngongkon gawé dosa utawa nglarang apa sing désekolihi (halal).

## 9:32

Dhéwéké kabéh kepéngin nyirep sunaré (agamané) Gusti Allah karo cangkemé (kanthi ucapané) dhéwéké, ning Gusti Allah nolak kuwé, malah ngersakna nyempurnakna sunar-É, senajan wong-wong kapir kuwé padha ora seneng

## 9:33

Penjenengané sing wis ngutus Rasul-É karo pituduh (Al-Qur’an) lan agama sing bener nggo déunggulna ingatasé kabéh agama, senajan wong-wong sing nyekuthokna (musrik) padha ora seneng.

## 9:34

Hé wong-wong sing padha precaya! Setemené akéh sekang wong-wong pinter lan pendhita-pendhitané dhéwéké nyata-nyata padha mangan bandhané wong kanthi cara sing salah (batil), lan (dhéwéké kabéh) ngalang-ngalangi (menungsa) sekang dalané Gusti Allah. Lan wong-wong sing nyimpén emas lan pérak lan ora nyumbangna (infak) neng dalané Gusti Allah, mangka wéhna kabar maring dhéwéké kabéh (lamon dhéwéké kabéh bakal olih) siksa sing perih.

## 9:35

(Élinga) maring dinané rikala emas lan pérak dépanasna neng neraka Jahanam, banjur kanthi (barang kuwé) déusap batuké, weteng lan gigiré dhéwéké kabéh (karo déucapna) maring dhéwéké, “Kiyé bandhamu sing ko padha simpén nggo awakmu dhéwék, mangka rasakna (dadiné) apa sing ko kabéh padha simpén kuwé.”

## 9:36

Setemené cacahé wulan mungguhé Gusti Allah kuwé ana 12 wulan, (kayadéné) neng ketetepané (kitabé) Gusti Allah rikala Pen-jenengané nyiptakna langit lan bumi, neng antarané ana wulan haram papat. Kuwé ketetepan agama sing jejeg. Mangka aja nganti ko padha nganiaya (gawé tuna) maring awakmu neng wulan sing papat kuwé, lan perangia kabéh kaum musrik kayadéné dhéwéké padha merangi ko kabéh. Lan kawruhana setemené Gusti Allah mbarengi wong-wong sing padha semarah (takwa).

## 9:37

Setemené pengunduran (wulan haram) kuwé mung nambahi kapir. Wong-wong kapir désasarna kanthi (pengunduran) kuwé, dhéwéké padha nyekolihi (ngalalna) sewiji taun lan nglarang (ngaramna) taun liyané, supayané dhéwéké padha bisa nyocogna karo wilangan sing délarang déning Gusti Allah, sisan gawé dhéwéké padha nyekolihna (ngalalna) apa sing délarang (déharamna) déning Gusti Allah. (Déning sétan) dégawé dadi apik tumrap dhéwéké penggawé-penggawé ala (sing délakoni) dhéwéké kabéh. Lan Gusti Allah ora paring pituduh maring wong-wong sing padha mbangkang (kapir).

## 9:38

Hé wong-wong sing padha precaya! Kenangapa angger déucapna maring ko kabéh. “Mangkata (nggo perang) neng dalané Gusti Allah,” ko padha ngrasa abot lan kepéngin ngéri neng panggonanmu? Apa ko padha lewih nyenengi penguripan dunya tenimbang penguripan akhérat? Mangkané kenékmatan urip neng dunya kiyé (débandhingna karo penguripan) neng akhérat mung sepethil.

## 9:39

Anger ko ora padha mangkat (nggo perang), mesthi Gusti Allah bakal nyiksa ko kabéh karo siksa sing perih, lan ngganti ko kabéh karo kaum liyané, lan ko padha ora bakal gawé kapitunan semendhing-mendhinga (maring) Penjenengané. Lan Gusti Allah Mahakewasa ingatasé samubarang kabéh.

## 9:40

Angger ko padha ora nulungi slirané (Muhammad) temen setuhuné Gusti Allah wis nulungi (yakuwé) rikala wong-wong kapir ngurak slirané (sekang Mekah); mangkané slirané salah sijiné wong sekang wong loro rikala sekaroné ana neng njero guwa, rikala kuwé slirané ngendika maring batiré, “Ko aja susah, setemené Gusti Allah mbarengi inyong kabéh.” Mangka Gusti Allah nurunaken penganteng-anteng marang slirané (Muhammad) lan mbiyantu kanthi wadyabala tentara (malaékat) sing ora keton déning ko kabéh, lan Penjenengané ndadékna préntahé wong-wong kapir dadi asor lan dhawuhé Gusti Allah kuwé sing luhur. Gusti Allah Mahadigdaya, Mahawicaksana.

## 9:41

Padha mangkata kanthi rasa enteng utawa abot, lan padha lelabuha (jihad) kanthi bandha lan nyawamu neng dalané Gusti Allah. Sing kaya kuwé mau lewih apik tumrap ko kabéh angger ko padha mengerténi.

## 9:42

Sekirané (sing ko padha omongna maring dhéwéké kebeh) ana bathiné sing gampang dégolét, lan lakon sing ora patiya adoh, mesthi dhéwék kabéh ngetutna ko, ning panggonan sing détuju kuwé krasa adoh banget tumrap dhéwéké. Dhéwéké bakal padha sumpah kanthi (asmané) Gusti Allah, “Angger inyong sanggup mesti inyong padha mangkat bareng karo ko.” Dhéwéké padha gawé sirna maring awaké dhéwék [^373] lan Gusti Allah ngawuningani dhéwéké nyata-nyata wong-wong sing padha apus-apus.

[^373]: Dhéwéké kabéh bakal sirna merga sumpah apus-apusé dhéwék.

## 9:43

Gusti Allah paring ampura maring sliramu (Muhammad). Kenangapa sliramu awéh idin maring dhéwéké kabéh (nggo ora mangkat perang), seurungé genah mungguh sliramu wong-wong sing nyata-nyata (duwé palangan) lan seurungé sliramu ngerti wong-wong sing padha apus-apus?

## 9:44

Wong-wong sing padha precaya maring Gusti Allah lan dina wekasan, ora bakal njaluk idin (ora mélu) maring sliramu nggo lelabuh (jihad) karo bandha lan nyawané dhéwéké kabéh. Gusti Allah mriksani wong-wong sing padha semarah (takwa).

## 9:45

Setemené sing bakal njaluk idin maring sliramu (Muhammad) mung wong-wong sing padha ora precaya maring Gusti Allah lan dina wekasan, lan atiné dhéwéké padha mamang, merga kuwé dhéwéké terus bingung neng sejeroné rasa mamang.

## 9:46

Lan angger dhéwéké padha gelem mangkat, mesthi dhéwéké kabéh padha siap-siap nggo mangkat. Ning Gusti Allah ora karenan maring mangkaté dhéwéké kabéh. Mangka Penjenengané ngendhokna kekarepané dhéwéké lan dédhawuhna (maring dhéwéké kabéh), “Padha ngeria ko kabéh karo wong-wong sing padha ora lunga kuwé.”

## 9:47

Angger (dhéwéké padha gelem mangkat bareng sliramu) mesthi dhéwéké ora bakal padha nambah (kekuwatané)mu, malah mung bakal gawé rubes, lan dhéwéké mesthi bakal padha gagiyan maju maring ngarep neng sela-sela barisanmu nggo gawé rubes (neng barisanmu), mangkan neng antarané ko kabéh ana wong-wong sing seneng banget ngru-ngokna omongané dhéwéké. Gusti Allah ngawuningani wong-wong sing padha aniaya (dolim).

## 9:48

Temen, seurungé kuwé dhéwéké kabéh pancén wis ngréka gawé rubes lan ngatur werna-werna akal siyasat maring ko kabéh (muter-walik urusan) saéngga teka bebener (pitulungé Gusti Allah) lan menangé urusané (agamané) Gusti Allah, mangkané dhéwéké kabéh padha ora seneng.

## 9:49

Lan neng antarané dhéwéké kabéh ana wong sing ngucap, “Wéhna idin maring inyong (ora mangkat perang) lan sliramu (Muhammad) aja ndadékna inyong keblusuk maring pitnah.” Kawruhana lamon dhéwéké wis padha keblusuk maring pitnah. Lan temen, Jahanam kuwé nglingkupi wong-wong sing mbangkang (kapir).

## 9:50

Angger sliramu (Muhammad) olih kebecik-an dhéwéké padha ora seneng, ning angger sliramu kenang marabaya dhéwéké padha ngucap, “Temen, awit ganu inyong wis padha ngati-ati (ora mangkat perang),” lan dhéwéké padha mléngos kanthi (rasa) seneng.

## 9:51

Dhawuha (Muhammad), “Ora bakal temiba maring inyong kejaba apa sing wis détetep-na déning Gusti Allah tumrap inyong kabéh. Penjenengané sing ngreksa inyong kabéh. Lan mung maring Gusti Allah semarahe wong-wong sing padha precaya.”

## 9:52

Dhawuha (Muhammad), “Ora nana sing ko kabéh enténi ingatasé inyong kabéh, kejaba salah siji sekang kebecikan loro (menang utawa mati syahid). Lan inyong kabéh ngenténi ingatasé ko kabéh lamon Gusti Allah bakal nibakna siksa maring ko kabéh sekang sisih-É, utawa (siksa) liwat tangané inyong kabéh. Mangka enténana, setemené inyong (uga) padha ngenténi bareng ko kabéh.”

## 9:53

Dhawuha (Muhammad): “Sumbangna (infakna) bandhamu kanthi legawa utawa kepeksa, ning (infakmu) ora bakal détampa. Setemené ko kabéh kuwé wong-wong dosa (pasék).”

## 9:54

Lan sing ngalang-ngalangi sumbangané (infake) dhéwéké kabéh ora détampa yakuwé merga dhéwéké padha mbangkang (kapir) maring Gusti Allah lan Utusan-É, lan dhéwéké padha ora nglakoni samba-yang, kejaba kanthi ngedhap lan ora (uga) nyumbangna (bandhané), kejaba karo rasa abot-alot (kepeksa).

## 9:55

Mangka aja nganti bandha lan anak-anaké dhéwéké kabéh ndadékna ko padha kepencut. Setemené kersané Gusti Allah kanthi kuwé yakuwé nggo nyiksa dhéwéké kabéh neng penguripan dunya lan mbésuk bakal padha mati neng sejeroné kapir.

## 9:56

Lan dhéwéké kabéh (wong-wong lamis/munapék) supata kanthi (asmané) Gusti Allah, lamon setemené dhéwéké kabéh klebu golonganmu; ning dhéwéké kabéh dudu sekang golonganmu, ning dhéwéké kuwé wong-wong sing padha banget wediné (maring sliramu).

## 9:57

Sekirané dhéwéké padha olih nggon umpetan, guwa-guwa utawa luwangan-luwangan (neng njero lemah), mesthi dhéwéké padha mangkat (mlayu) sipat-kuping maring nganah.

## 9:58

Lan neng antarané dhéwéké kabéh ana sing ngala-ala maring ko ngenani (panduman) sedekah (jakat); angger dhéwéké kabéh déwéhi bagéan, dhéwéké padha atiné seneng, lan angger dhéwéké ora déwéhi bagéan, dadakan dhéwéké padha kesuh.

## 9:59

Lan sekirané dhéwéké padha bombong karo apa sing wis déparingna maring dhéwéké sekang Gusti Allah lan Utusan-É, dhéwéké padha ngucap, “Wis cukup mung Gusti Allah tumrap inyong kabéh, Gusti Allah lan Utusan-É bakal maringi inyong sebagéan sekang peparing-É. Setemené inyong kabéh kuwé wong-wong sing (duwe) pengarep-arep maring Gusti Allah.”

## 9:60

Setemené jakat kuwé mung nggo wong-wong sing butuh (fakir), wong-wong mlarat, sing ngurusi (amil) jakat, wong-wong sing delulutna atiné (muallaf), nggo (merdekakna) batur-tukon (budak), nggo (mbébasna) wong-wong sing duwé utang, nggo dalané Gusti Allah lan nggo wong sing lagi mlaku neng lelungan, minangka kewajiban sekang Gusti Allah. Gusti Allah Maha Ngawuningani, Mahawicaksana.

## 9:61

Lan neng antarané dhéwéké kabéh (wong-wong lamis/munapék) ana wong sing ngla-rani penggalihé Kanjeng Nabi (Muhammad) lan ngucap, “Kanjeng Nabi precaya maring apa baé sing dérungokna.” Ucapna “Slirané precaya maring kabéh sing apik tumrap ko kabéh, slirané precaya maring Gusti Allah, precaya maring wong-wong mukmin, lan dadi kewelasan kanggo wong-wong sing precaya neng antarané ko kabéh.” Lan wong-wong sing nglarani Utusané Gusti Allah bakal nampa siksa sing perih.

## 9:62

Dhéwéké padha sumpah maring ko kabéh kanthi (asmané) Gusti Allah nggo nyenengna ko, mangkané Gusti Allah lan Utusan-É lewih pantes tumrap dhéwéké (nggo) padha nggolét karenan-É angger dhéwéké kabéh wong-wong sing padha precaya.

## 9:63

Ora-orané dhéwéké kabéh (wong-wong lamis/munapék) padha ngerti lamon sapa wongé mbangkang (maring) Gusti Allah lan Utusan-É, mangka setemené neraka Jahanam kuwé kanggo dhéwéké kabéh, dhéwéké padha langgeng neng njeroné. Kuwé mau (wujud) kenisthan sing gedhé.

## 9:64

Wong-wong lamis (munapék) kuwé wedi angger déturunaken sewiji surat sing nerang-na apa sing kesimpén neng jero atiné dhéwéké kabéh. Ucapna (maring dhéwéké kabéh), “Terusna olihé padha menjorang (maring Gusti Allah lan Utusan-É).” Sete-mené Gusti Allah bakal mbukak apa sing ko padha wedeni kuwé.

## 9:65

Lan angger ko takon maring dhéwéké kabéh mesthi dhéwéké bakal padha semaur, “Setemené inyong kabéh padha mung guyonan lan dolanan baé.” Ucapna, “Kenangapa maring Gusti Allah lan ayat-ayat-É uga Utusan-É ko padha terus menjorang?”

## 9:66

Ora perlu ko padha njaluk ngampura, merga ko kabéh wis mbangkang (kapir) sewisé padha precaya. Angger Ingsun ngampurani sebagéan sekang ko kabéh (merga wis tobat), mesthi Ingsun bakal nyiksa golongan (sing liyané) merga setemené dhéwéké kuwé wong-wong sing padha (tansah) nglakoni dosa.

## 9:67

Wong-wong lamis (munapék) lanang lan wadon, siji karo liyané kuwé padha baé, dhéwéké padha préntah nglakoni sing ora bener (mungkar) lan ngalang-ngalangi (penggawéan) sing becik lan dhéwéké padha nggegem tangane (medhit). Dhéwéké padha wis nglalékna maring Gusti Allah, mangka Gusti Allah (uga) nglalékna dhéwéké kabéh. Setemené wong-wong lamis (munapék) kuwé wong-wong sing dosa (pasék).

## 9:68

Gusti Allah janji (ngancam) wong-wong lamis (munapék) lanang lan wadon lan wong-wong mbangkang (kapir) kanthi neraka Jahannam. Dhéwéké padha langgeng neng njeroné. Wis cukup neraka kuwé kanggo dhéwéké kabéh. Gusti Allah nyupatani dhéwéké kabéh, lan dhéwéké padha olih siksa sing langgeng,

## 9:69

(kahanané ko kabéh kaum munapék lan musrikin) kaya wong-wong seurungé ko kabéh, dhéwéké padha lewih kuwat tenimbang ko kabéh, lan lewih akéh bandha lan anak-anaké. Mangka dhéwéké kabéh wis ngrasakna nékmaté bagéané, lan ko kabéh uga wis ngrasakna nékmaté bagéanmu kayadéné wong-wong sing seurungé ko kabéh ngrasakna bagéané, lan ko padha ngandhahna (prékara-prékara sing batil) kayadéné dhéwéké padha ngandahna  kuwé. Dhéwéké kabéh kuwé muspra amalé neng dunya lan neng akhérat. Dhéwéké kuwé wong-wong sing padha kapitunan.

## 9:70

Apa ora butul maring dhéwéké kabéh werta (ngenani) wong-wong seurungé dhéwéké, (yakuwé) kaumé Nuh, ‘Ad, Samud, kaumé Ibrahim, warga Madyan lan (warga) negari-negari sing wis musnah? Wis teka maring dhéwéké kabéh utusan kanthi nggawa bukti-bukti sing nyata; Gusti Allah ora gawé kapitunan (maring) dhéwéké kabéh, ning dhéwéké sing padha gawé kapitunan maring awaké dhéwék.

## 9:71

Lan wong-wong sing padha precaya, lanang lan wadon, sebagéané dhéwéké padha dadi penulung tumrap sebagéan liyané. Dhéwéké padha akon (nglakoni) sing becik, lan nyegah sing ala (mungkar), nglakoni sembayang, nglunasi jakat, lan manut maring Gusti Allah lan Utusan-É. Dhéwéké kabéh bakal déparingi welas-asih déning Gusti Allah. Temen, Gusti Allah Mahadigdaya, Mahawicaksana.

## 9:72

Gusti Allah paring janji maring wong-wong sing padha precaya (mukmin) lanang lan wadon (bakal olih) suwarga sing neng ngisoré mili bengawan-bengawan. Dhéwéké kabéh langgeng neng njeroné, lan (olih) panggonan sing becik neng suwarga Ngaden. Lan karenané Gusti Allah lewih gedhé. Kuwé (temen) kebegyan sing gedhé.

## 9:73

Hé Nabi! Lelabuha (jihad) nglawan wong-wong kapir lan munapék, lan temindaka keras maring dhéwéké kabéh. Panggonané dhéwéké kuwé neraka Jahannam lan kuwé seala-alané panggonan bali.

## 9:74

Dhéwéké kabéh (wong-wong lamis/muna-pék) padha supata kanthi asmané Gusti Allah lamon dhéwéké ora padha ngomong-na (apa-apa sing nglarani Muhammad). Temen, dhéwéké wis padha ngomongna ucapan kekapiran, lan dadi kapir sewisé Islam lan ngarep-arep sing dhéwéké kabéh ora bisa pekolih, [^374] lan dhéwéké ora ngala-ala (Gusti Allah lan Utusan-É), sekirané Gusti Allah lan Utusan-É wis paring kanugrahan maring dhéwéké kabéh. Mangka lamon dhéwéké padha tobat, kuwé lewih apik tumrap dhéwéké kabéh lan angger dhéwéké padha mléngos, mesti Gusti Allah bakal nyiksa dhéwéké kabéh kanthi siksa sing perih neng dunya lan akhérat; lan dhéwéké ora padha duwé pengayom lan penulung neng bumi.

[^374]: Dhéwéké kabéh kepéngin merjaya Kanjeng Nabi.

## 9:75

Lan neng antarané dhéwéké kabéh ana wong sing wis janji maring Gusti Allah. “Setemené angger Gusti Allah paring sebagéan sekang kanugrahané maring inyong kabéh mesti inyong padha bakal awéh sedekah lan mesti inyong padha klebu wong-wong sing pantes (saléh)”.

## 9:76

Rikala Gusti Allah paring maring dhéwéké kabéh sebagéan sekang kanugrahan-É, dhéwéké padha medhit lan mléngos, lan tansah nglawan (bebener).

## 9:77

Mangka Gusti Allah nancepna sipat lamis (munapék) neng njero atiné dhéwéké kabéh nganti wektuné dhéwéké kabéh nemoni (Penjenengané), merga dhéwéké padha wis mblenjani janji sing wis dhéwéké kabéh ucapna maring Penjenengané lan (uga) merga   dhéwéké tansah padha goroh.

## 9:78

Apa dhéwéké padha ora mengerténi lamon Gusti Allah mriksani wewadi lan krisikané dhéwéké kabéh, lan lamon Gusti Allah mriksani sekabéhané barang gaib?

## 9:79

(Wong-wong lamis/munapék) yakuwé dhéwéké sing padha nyacad wong-wong precaya sing awéh sedhekah kanthi legawa lan sing (nyacad) wong-wong sing mung pekolih (nggo désedhekahna) sedréma kesanggupané, mangka wong-wong lamis (munapék) kuwé padha ngina maring dhéwéké kabéh. Gusti Allah bakal males pénginané dhéwéké kabéh lan dhéwéké kabéh bakal olih siksa sing perih.

## 9:80

(Padha baé) sliramu (Muhammad) nyuwunaken ampura nggo dhéwéké kabéh utawa ora nyuwunaken  ampura nggo dhéwéké. Senajan sliramu nyuwunaken ngampura nggo dhéwéké kabéh ping pitung puluh, Gusti Allah ora bakal paring pangampura maring dhéwéké kuwé. Sing mengkana kuwé merga dhéwéké padha ingkar lan mbangkang (kapir) maring Utusan-É. Lan Gusti Allah ora paring pituduh maring wong-wong sing pasék.

## 9:81

Wong-wong sing détinggalna (ora mélu perang) krasa seneng kanthi padha jagongan sepungkuré Rasulullah. Dhéwéké padha ora seneng lelabuh (jihad) kanthi bandha lan jiwané neng dalané Gusti Allah. Lan dhéwéké padha ngucap, “Aja padha mangkat (lunga perang) neng wektu panas kiyé.” Dhawuha (Muhammad), “Geni neraka kuwé lewih panas,” lamon dhéwéké padha mengerténi.

## 9:82

Mangka jorna dhéwéké padha gemuyu semendhing lan nangis sing akéh minangka piwalesé apa sing dhéwéké tansah padha pergawé.

## 9:83

Mangka lamon Gusti Allah mbalékna sliramu (Muhammad) maring sewiji golongan sekang dhéwéké (wong-wong munapék) banjur dhéwéké padha njaluk idin maring sliramu nggo metu (lunga perang), mangka dhawuhna, “Ko kabéh ora kena metu bareng-bareng inyong selawas-lawasé lan ora kena merangi mungsuh bareng inyong. Setemené ko kabéh wis seneng ora lunga (perang) sekang kawitan, merga kuwé njagonga (kéria) bareng wong-wong sing ora mélu (perang).”

## 9:84

Lan aja pisan-pisan sliramu (Muhammad) nyembayangi nggo sewijiné wong neng antarané dhéwéké kabéh (wong-wong lamis/ munapék) selawas-lawasé, lan aja jumeneng (ndongakna neng ndhuwur kuburané). Setemené dhéwéké kabéh ingkar maring Gusti Allah lan Utusan-É lan dhéwéké padha mati neng sejeroné kepasékan.

## 9:85

Lan aja pisan-pisan sliramu gumun maring bandha lan anak-anaké dhéwéké kabéh. Setemené kanthi kuwé Gusti Allah ngersakna bakal nyiksa dhéwéké kabéh neng dunya lan supayané nyawané dhéwéké kabéh mabur mangkané dhéwéké padha neng kahanan kapir.

## 9:86

Lan rikala déturunaken sewijiné surah (sing mréntahna maring wong-wong munapék), “Padha precayaa (precaya) maring Gusti Allah lan lelabuha (jihad) bareng karo Utusan-É,” mesthi wong-wong sugih lan duwé pangaribawa neng antarané dhéwéké padha njaluk idin maring sliramu (seperlu ora mélu perang) lan dhéwéké padha ngucap, “Jorna inyong kabéh bareng-bareng karo wong-wong sing padha jagongan (kéri neng umah).”

## 9:87

Dhéwéké kabéh padha seneng bareng-bareng karo wong-wong sing ora lunga perang [^375] lan atiné dhéwéké padha ketutup nganti dhéwéké padha ora mengerténi (kebegyan precaya lan jihad).

[^375]: Wong wadon, bocah-bocah, wong sing ora pideksa, wong sing pilara lan wong tuwa.

## 9:88

Ning Utusan lan wong-wong sing padha precaya bareng-bareng slirané, dhéwéké padha lelabuh (jihad) kanthi bandha lan jiwané. Dhéwéké kabéh kuwé olih kebecikan. Dhéwéké kabéh wong-wong sing begya.

## 9:89

Gusti Allah wis nyedhiakna nggo dhéwéké kabéh suwarga sing neng ngisoré mili bengawan-bengawan. Dhéwéké kabéh langgeng neng njeroné. Kuwé (mau dadi) kebegyan sing agung.

## 9:90

Lan neng antarané wong Arab Baduwi teka (maring Kanjeng Nabi) ngaturaken alesan supayané déparingi idin (ora lunga perang), aridéné wong-wong sing nggorohna Gusti Allah lan Utusan-É padha njagong meneng baé. Mbésuk wong-wong sing mbangkang (kapir) neng antarané dhéwéké bakal padha ketiban siksa sing perih.

## 9:91

Ora dosa (merga ora lunga perang) tumrap wong-wong sing ora pideksa, wong-wong sing padha lara, lan wong-wong sing ora pekolih apa sing bakal dhéwéké sumbangna (inpak), angger dhéwéké padha tulus maring Gusti Allah lan Utusan-É. Ora nana alesan apa-apa nggo nyalahna wong-wong sing nglakoni kebecikan. Lan Gusti Allah Maha Ngampura, Mahaasih,

## 9:92

Lan ora nana (uga) dosa tumrap wong-wong sing teka maring sliramu (Muhammad), supayané sliramu paring tumpakan maring dhéwéké kabéh, banjur sliramu dhawuh, “Inyong ora olih tumpakan nggo nggawa ko kabéh.” Banjur dhéwéké padha mbalik, lan matané padha mrebes mili merga trenyuh jalaran dhéwéké kabéh ora pekolih apa sing bakal dhéwéké sumbangna (nggo mélu perang).

## 9:93

Setemené alésan (nggo nyalahna) mung tumrap wong-wong sing njaluk idin maring sliramu (nggo ora mélu perang), mangkané dhéwéké kabéh wong-wong sugih. Dhéwé-ké padha seneng bareng wong-wong sing ora mélu perang lan Gusti Allah wis ngunci atiné dhéwéké kabéh saéngga dhéwéké padha ora mengerténi (akibat penggawéané).

## 9:94

Dhéwéké kabéh (wong-wong lamis/ munapék sing ora mélu perang) bakal aweh alésan maring sliramu rikala sliramu wis bali maring dhéwéké kabéh. Dhawuha (Muhammad), “Aja awéh alesan, inyong padha ora precaya maring ko kabéh, setemené Gusti Allah wis paring weruh maring inyong kabéh ngenani wertamu, lan Gusti Allah bakal mriksani penggawéanmu kabéh lan (semena uda) Utusan-É, banjur ko padha débalékna maring Gusti Allah Sing Maha Mriksani samubarang sing samar (gaib) lan sing nyata, banjur Penjenengané paring werta maring ko (ngenani) apa sing wis ko padha pergawé.

## 9:95

Dhéwéké bakal padha supata maring sliramu nganggo asmané Gusti Allah rikala sliramu bali maring dhéwéké kabéh, supayané sliramu mléngos sekang dhéwéké. Mangka mléngosa sekang dhéwéké kabéh, merga setemené dhéwéké kuwé jiwané kotor lan panggonané dhéwéké neraka Jahanam, minangka piwales ingatasé apa sing wis dhéwéké padha pergawé.

## 9:96

Dhéwéké bakal padha supata maring sliramu supayané sliramu kersa nampa dhéwéké kabéh. Ning senajan sliramu nampa dhéwéké kabéh, Gusti Allah ora bakal karenan maring wong-wong pasék.

## 9:97

Wong-wong Arab Baduwi kuwé lewih kuwat kapiré lan munapéké lan lewih pantes ora mengerténi hukum-hukum sing déturunaken déning Gusti Allah maring Utusan-É. Gusti Allah Maha Ngawuningani, Mahawicaksana

## 9:98

Lan neng antarané wong-wong Arab Baduwi kuwé ana sing ora nganggep apa sing désumbangna (infak) neng dalané Gusti Allah dadi kapitunan; dhéwéké ngarep-arep bebaya sing bakal ngenani sliramu, (ning) dhéwéké sing padha bakal détibani bebaya. Gusti Allah Maha Midhanget, Maha Ngawuningani.

## 9:99

Lan neng antarané wong-wong Arab Baduwi kuwé ana sing precaya maring Gusti Allah lan dina wekasan lan nganggep apa sing désumbangna (infak neng dalané Gusti Allah) dadi dalan nggo mérekna awaké maring Gusti Allah lan minangka dalan nggo (mekolih) dongané Utusan. Mengertia, setemené sumbangan (infak) kuwé sewijiné dalan tumrap dhéwéké kabéh nggo mérekna awaké maring Gusti Allah. Mbésuk Gusti Allah bakal nglebokna dhéwéké kabéh maring njero welas-asihé Gusti Allah (suwargané Gusti Allah); setemené Gusti Allah Maha Ngampura. Mahaasih.

## 9:100

Lan wong-wong sing dhisit tur sing kawitan (mlebu Islam) neng antarané wong-wong boyongan (muhajirin) lan sing padha tulung (anshar) lan wong-wong sing ngetutna dhéwéké kanthi becik, Gusti Allah karenan maring dhéwéké kabéh lan dhéwéké uga padha bombong maring Gusti Allah. Gusti Allah wis nyedhiakna nggo dhéwéké kabéh suwarga-suwarga sing neng ngisoré mili bengawan-bengawan. Dhéwéké kabéh langgeng neng njeroné selawas-lawasé. Kuwé mau (dadi) kebegyan sing agung.

## 9:101

Lan neng antarané wong-wong Arab Baduwi sing (manggon) neng sekiwé-tengenmu, ana wong-wong lamis (munapék). Lan neng antarané warga Medinah (ana uga wong-wong munapék), dhéwéké kabéh kebangeten olihé munapék. Sliramu (Muhammad) ora mengerténi dhéwéké kabéh, ning Ingsun mengerténi dhéwéké. Mengko dhéwéké kabéh bakal Ingsun siksa ping pindho, banjur dhéwéké bakal padha débalékna maring siksa sing gedhé.

## 9:102

Lan (ana uga) wong liya sing ngakoni dosa-dosané, dhéwéké padha nyampur-bawur penggawéan sing apik karo penggawéan liya sing ala. Moga-moga Gusti Allah kersa nampa tobaté dhéwéké kabéh. Setemené Gusti Allah Maha Ngampura, Mahawelas.

## 9:103

Jikoten jakat sekang bandhané dhéwéké kabéh nggo mbrésihna [^376] lan nyucékna [^377] dhéwéké kabéh, lan nyenyuwuna nggo dhéwéké kabéh. Setemené penyuwunmu kuwé (nuwuhna) ketentreman jiwa tumrap dhéwéké. Gusti Allah Maha Midhanget, Maha Ngawuningani.

[^376]: Jakat mbresihna dhéwéké kabéh sekang sipat medhit lan mata dunya.

[^377]: Jakat nyuburna sipat-sipat apik neng njero atiné dhéwéké kabéh lan ngrembakakna bandhané.

## 9:104

Apa dhéwéké padha ora ngerti lamon Gusti Allah kuwé nampa tobaté para kawula-Né lan nampa jakaté, lan lamon Gusti Allah Maha Nampa Tobat, Mahawelas?

## 9:105

Lan ucapna, “Nyambut gawéa ko kabéh, mangka Gusti Allah bakal mriksani pegawéanmu, semana uga utusan-É lan wong-wong mukmin, lan ko bakal padha débalékna maring Gusti Allah sing Maha Ngawuningani sing samar (gaib) lan sing nyata, banjur Gusti Allah bakal paring werta maring ko kabéh apa sing wis ko padha pergawé.”

## 9:106

Lan ana (uga) wong-wong liya sing désemayani nganti ana keputusané Gusti Allah; bisa baé Gusti Allah bakal paring siksa maring dhéwéké kabéh lan bisa baé Gusti Allah bakal nampa tobaté dhéwéké kabéh. Gusti Allah Maha Ngawuningani, Mahawicaksana.

## 9:107

Lan (neng antarané wong-wong lamis/ munapék kuwé) ana sing mbangun mesjid nggo gawé kerusakan (tumrap wong-wong sing padha precaya), nggo kekapiran, lan nggo gawé bubrah antarané wong-wong sing precaya lan nggo ngenténi tekané wong-wong sing wis merangi Gusti Allah lan Utusan-É kawit gemiyén [^378] . Dhéwéké kanthi cetha padha sumpah, “Inyong kabéh mung kepéngin kebecikan.” Lan Gusti Allah dadi seksi lamon dhéwéké padha goroh (neng njero sumpahé).

[^378]: Sing démaksud karo wong sing merangi Gusti Allah lan Utusan-É kawit gemiyén, yakuwé sewiji pendhita Nasrani sing jeneng Abu Amir sing dhéwéké padha ngenténi tekané wong sekang Syiria nggo nglakoni sembayang neng mesjid sing débangun neng dhéwéké, temuli nggawa tentara Romawi sing bakal merangi kaum muslimin. Ning Abu Amir ora sida teka, merga dhéwéké mati neng Syiria. Lan mesjid sing débangun neng kaum munapék kuwé dérubuhna kanthi dhawuhé Nabi. Ngepasi karo wahyu sing détampa sewisé kondur sekang perang Tabuk.

## 9:108

Aja pisan-pisan sliramu nglakoni sembayang neng mesjid kuwé selawasé. Temen, mesjid sing débangun kanthi dhasar semarah (takwa), wiwit dina kawitan kuwé lewih pantes sliramu ngelakoni sembayang neng njeroné. Neng jeroné ana wong-wong sing kepéngin mbrésihna awaké. Gusti Allah karenan (maring) wong wong-sing bresih.

## 9:109

Mangka apa wong-wong sing padha ngedegna mesjid kanthi dhasar semarah (takwa) maring Gusti Allah lan karenan-É kuwé lewih apik, utawa wong-wong sing ngedegna bangunan neng pinggir jurang sing gugur, banjur (bangunan) kuwé ambruk bareng-bareng karo dhéwéké maring njeroné Jahanam? Gusti Allah ora paring pituduh maring wong-wong sing aniaya (dolim).

## 9:110

Bangunan sing dhéwéké padha degna kuwé selawasé dadi merga kemamangan neng atiné dhéwéké kabéh, nganti atiné dhéwéké padha remuk [^379] . Lan Gusti Allah Maha Ngawuningani, Mahawicaksana.

[^379]: Nganti dhéwéké kabéh mati. Ana sing napsirna lamon dhéwéké kabéh ora bisa tobat maning.

## 9:111

Setemené Gusti Allah mundhut sekang wong-wong mukmin ya awaké ya bandhané kanthi maringi suwarga nggo dhéwéké kabéh. Dhéwéké padha perang neng dalané Gusti Allah, nganti dhéwéké padha maténi utawa dépaténi, (minangka) janji sing bener sekang Gusti Allah neng Taurat, Injil lan Al-Qur’an. Lan sapa sing lewih nuhoni janjiné seliyané Gusti Allah? Mangka padha bungaha kanthi dol-tinuku sing wis ko padha lakokna, lan sing kaya kuwé mau kebegyan sing agung.

## 9:112

Dhéwéké kabéh kuwé wong-wong sing tobat, ngabekti (ngibadah), ngalembana (maring Gusti Allah), lungan nggo (golét) ilmu lan agama [^380] , ruku’, sujud, mréntah nglakoni sing apik lan nyegah sekang sing ala (mungkar), lan sing ngreksa hukum hukumé Gusti Allah. Lan awéha kabar bebungah nggo wong-wong sing padha precaya.

[^380]: Ana uga sing napsirna karo wong sing padha puasa.

## 9:113

Ora pantes tumrap Kanjeng Nabi lan nggo wong-wong sing padha precaya nyuwunaken pengampura (maring Gusti Allah) nggo wong-wong sing mangro-tingal (musrik) senajan wong-wong kuwé kerabaté, sewisé genah tumrap dhéwéké kabéh lamon wong-wong musrik kuwé manggoné neng neraka Jahanam.

## 9:114

Anadéné penyuwunan pengampurané Ibrahim (maring Gusti Allah) nggo ramané, ora liya mung merga sewijiné janji sing wis déucapna maring ramané. Mangka rikala wis genah tumrap Ibrahim lamon ramané kuwé satruné Gusti Allah, mangka Ibrahim ora cawé-cawé maring dhéwéké. Setemené Ibrahim sewijiné wong sing banget alus atiné tur aris.

## 9:115

Lan Gusti Allah ora pisan-pisan bakal nyasarna sewiji kaum, sewisé dhéwéké Penjenengané paringi pituduh, saéngga bisa déterangna maring dhéwéké kabéh apa sing kudu padha dédohi. [^381] Temen, Gusti Allah Maha Ngawuningani samubarang kabéh.

[^381]: Sewiji kawula ora bakal désiksa déning Gusti Allah kur sebab kesasaré. Kejaba angger kawula kuwé nerjang dhawuh-dhawuh sing wis déjelasna.

## 9:116

Setemené Gusti Allah ngasta kekuwasan langit lan bumi. Penjenengané nguripna lan matékna. Ora nana pengayom lan penulung nggo ko kabéh kejaba Gusti Allah.

## 9:117

Temen, Gusti Allah wis nampa tobaté Nabi, wong-wong boyongan (muhajirin) lan wong-wong sing padha tulung (anshar), sing ngetutna Nabi rikala mangsa-mangsa angél, sewisé atiné segolongan sekang dhéwéké méh baé padha mléngos, banjur Gusti Allah nampa tobaté dhéwéké kabéh. Setemené Gusti Allah Mahawelas. Mahaasih maring dhéwéké kabéh,

## 9:118

lan maring wong telu [^382] sing détinggalna. Nganti rikala bumi krasa sesek kanggo dhéwéké kabéh, mangkané bumi kuwé amba lan jiwané dhéwéké kabéh wis (uga kerasa) sesek kanggo dhéwéké kabéh, lan dhéwéké padha wis ngerti lamon ora nana papan nggo mlayu sekang (siksa) Gusti Allah, kejaba mung maring Penjenengané, banjur Gusti Allah nampa tobaté dhéwéké kabéh supayané dhéwéké padha tetep neng tobaté. Setemené Gusti Allah Maha Nampani Tobat, Mahaasih.

[^382]: Ka’b bin Malik, Hilal bin Umayyah, lan Maroroh bin Rabi’. Dhéwéké kabéh désalahna merga ora gelem mélu perang.

## 9:119

Hé wong sing padha precaya! Semaraha maring Gusti Allah lan padha barenga ko kabéh karo wong-wong sing bener.

## 9:120

Ora pantes tumrap wong-wong Medinah lan wong-wong Arab Baduwi sing manggon neng sekubengé dhéwéké kabéh, ora mélu mbarengi Rasulullah (lunga perang) lan ora pantes (uga) tumrap dhéwéké kabéh lewih nresnani awaké dhéwék tenimbang (nresnani) pribadi Utusan. Sing mengkana kuwé merga dhéwéké ora padha  kenang rasa ngonggor, rasa keselen lan kencot neng dalané Gusti Allah, lan ora (uga) ngambah sewijiné panggonan sing gawé jéngkélé wong-wong kapir, lan ora nibakna sewijiné bebaya maring musuh kejaba (kabéh) kuwé bakal décathet kanggo dhéwéké kabéh minangka sewijiné laku kebecikan. Temen, Gusti Allah ora nyiya-nyiyakna ganjarané wong-wong sing temindak apik,

## 9:121

lan ora-orané dhéwéké padha awéh sumbangan (infak) cilik utawa gedhé, lan ora (uga) nyabrangi sewijiné tanah lebak (lelabuh/jihad), kejaba bakal décathet nggo dhéwéké kabéh (minangka laku becik), nggo déparingi piwales déning Gusti Allah (kanthi) sing lewih apik tenimbang apa sing wis dhéwéké padha pergawé.

## 9:122

Lan ora sepantesé wong-wong mukmin kuwé lunga kabéh (maring palagan perang). Kenangapa sebagéan sekang saben-saben golongan neng anatarané dhéwéké kabéh ora lunga nggo mahami agamané dhéwéké lan nggo awéh pengéling-éling maring kaumé rikala dhéwéké wis padha bali, supayané dhéwéké padha bisa ngreksa awaké.

## 9:123

Hé wong-wong sing padha precaya! Perangia wong-wong kapir neng seubengmu, lan preyogané dhéwéké padha ngrasakna laku tegas sekang ko kabéh, lan ngerténana lamon Gusti Allah mbarengi wong sing padha semarah (takwa).

## 9:124

Lan angger déturunaken sewiji surah mangka neng antarané dhéwéké kabéh (wong-wong lamis/munapék) ana sing ngomong, “Sapa neng antarané ko kabéh sing tambah precayaé kanthi (temuruné) surah kiyé?” Anadéné wong-wong sing precaya, mangka surah kiyé nambahi precayaé, lan dhéwéké padha krasa bungah.

## 9:125

Lan anadéné wong-wong sing neng njero atiné ana prenyakit [^383] mangka (kanthi surah kuwé) bakal nambahi kapiré sing wis ana lan dhéwéké bakal padha mati neng sejeroné kahanan kapir.

[^383]: Prenyakit batin, kayadéné mbangkang (kufur), lamis (munapék), mamang lan liyané.

## 9:126

Lan apa dhéwéké (wong-wong lamis) ora padha nggatékna lamon dhéwéké kabéh décoba sepisan utawa pindho saben tahun, ning dhéwéké ora (uga) padha tobat lan ora (uga) padha ngalap piwulang?”

## 9:127

Lan angger déturunaken sewijiné surah, siji karo liyané wong neng antarané dhéwéké padha deleng-delengan (karo ngucap), “Apa ana wong (sekang kaum muslimin) sing weruh ko?” sewisé kuwé dhéwéké padha lunga. Gusti Allah mléngosna atiné dhéwéké merga dhéwéké kabéh kuwé kaum sing ora padha mudheng.

## 9:128

Temen, wis teka maring ko kabéh sewiji utusan sekang kaumé ko dhéwék, dérasa abot neng slirané pilara sing ko kabéh ngalami, (dhéwéké) banget kepéngin (precaya lan keslametan) nggo ko kabéh, aris tur asih maring wong-wong sing padha precaya.

## 9:129

Mangka angger dhéwéké padha mléngos (sekang precaya), mangka dhawuha (Muhammad), “Wis cukup Gusti Allah tumrap inyong; ora nana Pengéran kejaba Penjenengané. Mung maring Penjenengané inyong pasrah, lan Penjenengané kuwé Pengéran sing kagungan ‘Arsy (pelenggahan) sing agung.”

## 10:1

Alif laam Raa. Kiyé ayat-ayat Al-Qur’an sing lubér hikmah.

## 10:2

Apa pantes menungsa dadi gumun lamon Ingsun paring wahyu maring sewijiné wong lanang neng antarané dhéwéké kabéh, “Awéha pepénget maring menungsa lan bungahana wong-wong sing padha precaya, lamon dhéwéké kabéh duwé panggonan sing luhur neng sisihé Pengéran.” Wong-wong sing padha mbangkang (kapir) padha ngucap, “Setemené wong kiyé (Muhammad) nyata-nyata tukang sihir.”

## 10:3

Setemené Pengéranmu kabéh, Penjenengané kuwé Gusti Allah sing nyiptakna langit lan bumi sejeroné nem mangsa, banjur Penjenengané milenggah neng ndhuwur ‘Arsy (pilenggahan) nggo ngatur sekabéhané urusan. Ora nana sing bisa awéh pitulung kejaba sewisé ana idin Penjenengané. Kuwé Gusti Allah, Pengéranmu kabéh, mangka sembahen Penjenengané. Apa ko ora padha ngalap piwulang?

## 10:4

Mung maring Penjenengané ko kabéh  bakal bali. Kuwé minangka janjiné Gusti Allah sing temen tur mesthi. Setemené Penjenengané sing ngawiti nyiptakna mahluk banjur mbaléni (nguripna maning sewisé détangékna) supaya Penjenengané paring piwales maring wong-wong sing precaya, lan nglakoni kebagusan kanthi adil. Aridené nggo wong-wong sing mbangkang (déancengi) inuman banyu sing umeb lan siksa sing perih, merga mbangkangé (kufuré) dhéwéké kabéh.

## 10:5

Penjenengané kuwé sing ndadékna srengé-ngé mencorong lan wulan dadi padhang lan Penjenengané sing netepna panggonan-panggonan ubengané, supayané ko kabéh mengerténi wilangan taun, lan étungan (wektu). Gusti Allah ora nyiptakna sing kaya kuwé kejaba kanthi bener. Penjeneng-ané nggenahna tandha-tandha (agung-É) maring wong-wong sing ngaweruhi.

## 10:6

Setemené neng gonta–gantiné wengi lan awan lan neng apa sing déciptakna déning Gusti Allah neng langit lan neng bumi, mesthi ana tandha-tandha (agung-É) tumrap wong-wong sing padha semarah (takwa).

## 10:7

Setemené wong-wong sing ora ngarep-arep (ora precaya bakal) ketemu karo Ingsun, lan ngrasa marem karo penguripan dunya lan krasa tentrem karo (penguripan) kuwé lan wong sing-sing nglalékna ayat-ayat Ingsun,

## 10:8

dhéwéké kabéh kuwé panggonané neng neraka merga apa sing wis dhéwéké kabéh lakokna.

## 10:9

Setemené wong-wong sing padha precaya lan nglakoni kebagusan, mesthi déparingi pituduh déning Pengérané merga pepreca-yaé (precayaé). Dhéwéké padha neng suwarga sing kebek kenékmatan, mili neng ngisoré bangawan-bengawan.

## 10:10

Dongané dhéwéké kabéh neng suwarga yakuwé, “Subhaanakallaahuma (Mahasuci Penjenengan, dhuh Pengérané kula sedaya), lan salam pakurmatané dhéwéké kabéh yakuwé, “Salam” (salam ayem-tentrem). Lan pungkasan dongané dhéwéké kabéh yakuwé, “Alhamdulillaahi robbil ‘angalamin” (kabéh pengalem kagungané Gusti Allah, Pengéran sekabéh ngalam).

## 10:11

Lan angger Gusti Allah nyigrakna prekara ala maring menungsa kaya penjaluké dhéwéké tumrap prekara bagus, mesthi dépungkasi umuré dhéwéké kabéh. Ning Ingsun jorna wong-wong sing ora ngarep-arep sapatemon karo Ingsun, dhéwéké padha neng sejeroné bingung lan kesasar.

## 10:12

Lan angger menungsa ketiban bebaya dhéwéké nyuwun (ndonga) maring Ingsun neng sejeroné turon, njagong utawa njanggleng. Ning sewisé Ingsun ilangna bebaya kuwé sekang dhéwéké, dhéwéké padha bali (maring dalan sing kesasar), kaya-kaya dhéwéké ora tau nyuwun maring Ingsun nggo ngilangna bebaya sing wis nibani dhéwéké. Mengkana kuwé dédadékna krasané apik tumrap wong-wong sing padha ngliwati wates apa sing dhéwéké padha  pergawé.

## 10:13

Lan temen, Ingsun wis numpes umat-umat seurungé ko kabéh rikala dhéwéké padha gawé aniaya (dolim), mangkané para utusané (rasul) nggo dhéwéké wis padha teka nggawa keterangan-keterangan sing genah, lan dhéwéké babar pisan ora padha gelem precaya. Kaya kuwé Ingsun paring piwales maring wong-wong sing padha gawé dosa.

## 10:14

Banjur Ingsun dadékna ko kabéh minangka sing padha ngganténi (dhéwéké) neng bumi sewisé dhéwéké, supayané Ingsun bisa mriksani kepriwé ko kabéh padha mergawé.

## 10:15

Lan rikala déwacakna maring dhéwéké kabéh ayat-ayat Ingsun kanthi genah, wong-wong sing ora ngarep-arep ketemu karo Ingsun padha ngucap, “Tekakna kitab seliyané Al-Qur’an kiyé utawa gantia.” Dhawuha (Muhammad), “Ora pisan pantes tumrapé inyong ngganti (Al-Qur’an) manut karepku dhéwék. Inyong mung manut maring apa sing déwahyokna maring inyong. Inyong temen-temen wedi maring siksané dina sing agung (Kiyamat) angger (inyong) nyidrani Pengérané inyong.”

## 10:16

Dhawuha (Muhammad), “Angger Gusti Allah ngersakna, mesthi inyong ora macakna maring ko kabéh, lan Gusti Allah ora (uga) paring pengertén maring ko kabéh.” Inyong wis manggon bareng-bareng karo ko kabéh sewetara wektu seurungé (seurungé temurun Al-Qur’an). Apa ko kabéh ora padha ngerti?

## 10:17

Mangka sapa sing lewih aniaya (dolim) tenimbang wong sing ngréka-réka goroh maring Pengéran utawa nggorohna ayat-ayat-É? Setemené wong-wong sing padha nglakoni dosa kuwé ora bakal begya.

## 10:18

Lan dhéwéké padha nyembah seliyané Gusti Allah, sewiji-wiji sing ora bisa nekakna bebaya maring dhéwéké kabéh lan ora (uga) ngawéhi piguna, lan dhéwéké padha ngucap, “Dhéwéké kabéh kuwé penulungé inyong kabéh neng ngersané Gusti Allah.” Dhawuha, “Apa ko kabéh arep ngaturi priksa maring Gusti Allah prekara sing ora dékaweruhi déning Penjenengané neng langit lan ora (uga) sing neng bumi?” [^384] Mahasuci Gusti Allah lan Mahaluhur Penjenengané sekang apa sing dhéwéké padha sekuthokna kuwé.

[^384]: Kalimah kiyé painan maring wong sing nyembah reca, sing déarani lamon reca-reca kuwé bisa awéh pitulung neng ngersané Gusti Allah.

## 10:19

Lan menungsa kuwé gemiyéné mung umat sewiji, banjur dhéwéké padha pesulayan. Angger ora merga sewiji ketetepan sing wis ana sekang Pengéranmu, [^385] mesthi wis déparingi ketetepan (neng dunya) neng antarané dhéwéké kabéh, ngenani apa sing dhéwéké padha persulayakna.

[^385]: Katetepané Gusti Allah yakuwé angger pasulayane menungsa neng dunya kuwé bakal députusna neng akhérat.

## 10:20

Lan dhéwéké padha ngucap, “Kenangapa ora déturunaken maring kiyambeké (Muhammad) sewiji bukti (mukjizat) sekang Pengérané?” Dhawuha, “Temen, sekabéhané sing ora keton (gaib) kuwé mung kagungané Gusti Allah; merga kuwé enténi (baé) déning ko kabéh. Ngerténana inyong uga ngenténi bareng ko kabéh.”

## 10:21

Lan angger Ingsun paring sewiji kewelasan (rahmat) maring menungsa, sewisé dhéwéké padha kenang bebaya, dhéwéké padha gagiyan ngréka apus-apus (nglawan) ayat-ayat Ingsun. Dhawuha, “Gusti Allah lewih sigra piwalesé (ingatasé apus-apus kuwé).” Setemené malaékat-malaékat Ingsun nyathet apus-apusmu.

## 10:22

Penjenengané Pengéran sing ndadékna ko kabéh bisa mlaku neng dhuwur lemah (lan lelayar) neng segara. Saéngga rikala ko kabéh ana neng jero prahu, lan prahu kuwé mlaku nggawa dhéwéké (wong-wong sing ana neng jeroné) kanthi miliré angin sing apik, lan merga kuwé dhéwéké padha bungah, dadakan teka barat gedhé lan ombak dhuwur nyempyok sekang ngendi-ora, lan dhéwéké padha ngira wis dékepung (bebaya), mangka dhéwéké padha nyuwun kanthi tulus mung maring Gusti Allah. (Kambi ngucap), “Seumpama Penjenengan nyelametaken kula sedayana saking (bebaya) niki, mesthi kula sedaya klebet tiyang-tiyang sing sami kesuwun (sukur).”

## 10:23

Ning rikala Gusti Allah nylametna dhéwéké kabéh, malah dhéwéké padha gawé aniaya (dolim) neng bumi ora nganggo (alesan) sing bener. Hé menungsa! Setemené aniayamu  kuwé bahayané bakal ngenani awakmu dhéwék; kuwé mung kenékmatan urip kedunyan, sebanjuré mung maring Ingsun nggonmu padha bali, mbésuk bakal ingsun wertakna maring ko kabéh apa sing wis neng ko padha pergawé.

## 10:24

Setemené peumpaman penguripan dunya kuwé, mung kaya banyu (udan) sing Ingsun turunaken sekang langit, banjur thukul tetanduran bumi kanthi subur (merga banyu kuwé), neng antarané ana sing dépangan (déning) menungsa lan kéwan ingon. Saéngga angger bumi kuwé wis sempurna kaéndahané lan pepaés, [^386] lan sing duwé nyana lamon dhéwéké kabéh mesti ngewasani (ngundhuh kasilé), (mangka) teka maring dhéwéké siksané Ingsun neng wektu wengi utawa awan, banjur Ingsun dadékna (tandurané) kaya taduran sing wis débabad, kaya-kaya urung tau thukul wingi. Kaya kuwé Ingsun nerangna tandha-tandha (kewasané Ingsun) maring wong-wong sing padha mikir.

[^386]: Bumi sing éndah karo gunung-gunung lan tanah-tanah lebak wis ijo karo tanduran-tandurané.

## 10:25

Lan Gusti Allah ngajék-ajék (menungsa) maring Darus-salam (suwarga). Lan paring pituduh maring wong sing Penjenengané kersakna temuju dalan sing jejeg (Islam).

## 10:26

Tumrap wong-wong sing temindak becik, ana ganjaran sing paling apik (suwarga) lan tambahané (kenékmatan nyawang Gusti Allah). Lan rainé dhéwéké kabéh ora détutupi lebu ireng lan ora (uga) neng njero kanisthan. Dhéwéké kabéh kuwé sing ngenggoni suwarga, dhéwéké padha langgeng neng njeroné.

## 10:27

Anadéné wong-wong sing temindak jahat (bakal olih) piwalesé kejahatan sing imbang. Lan dhéwéké padha délingkupi kainan. Ora nana kanggo dhéwéké kabéh sewiji wong sing ngayomi sekang siksané Gusti Allah, kaya-kaya rainé dhéwéké padha détutupi karo lempengan-lempengan wengi sing peteng dhédhet. Dhéwéké kuwé sing ngenggoni neraka, dhéwéké padha langgeng neng njeroné.

## 10:28

Lan (élinga) maring dina (rikala) kuwé Ingsun ngumpulna dhéwéké sekabéhané, banjur Insun dhawuh maring wong sing nyekuthokna (Gusti Allah), “Tetepa neng panggonanmu, ko kabéh lan para sekuthoné ko kabéh.” Banjur Ingsun pisahna dhéwéké, lan sekuthon-sekuthoné dhéwéké padha ngucap, “Ko sepisan baé ora padha nglakon nyembah inyong kabéh. [^387]

[^387]: Wong-wong sing nyembah brehala kuwé sebeneré udu nyembah brehala, ning nyembah hawa nefsuné dhéwéké, merga hawa nefsuné dhéwéké kabéh sing ngakon nyembah brehala.

## 10:29

Mula cukup Gusti Allah dadi seksi antarané inyong padha karo ko kabéh, merga inyong padha ora ngerti apa-apa ngenani nyembahé ko (maring inyong kabéh)”.

## 10:30

Neng panggonan kuwé (ara-ara Mahsyar), saben jiwa ngraksakna piwales sekang apa sing wis dépergawé (gemiyén) lan dhéwéké padha débalékna maring Gusti Allah, pengayomé dhéwéké sing sejati, lan ilang sekang dhéwéké apa (pengayom palsu) sing dhéwéké pada ana-anakna.

## 10:31

Dhawuha (Muhammad), “Sapa sing paring rejeki maring ko kabéh sekang langit lan bumi, utawa sapa sing kewasa (nyiptakna) pengrungon lan pendeleng, lan sapa sing ngetokna sing urip sekang sing mati lan ngetokna sing mati sekang sing urip, lan sapa sing ngatur sekabéhé urusan?” Mangka dhéwéké kabéh bakal semaur, “Gusti Allah.” Mangka dhawuha, “Kenangapa ko padha ora semarah (maring Penjenengané)?”

## 10:32

Mulané kuwé Gusti Allah, Pengérané ko kabéh sing sebeneré; mangka ora nana sewisé bebener kuwé, kejaba kesasar. Mangka kenangapa ko padha mléngos (sekang bebener)?

## 10:33

Mengkana kuwé wis jejeg (ukumané) Pengérané ko kabéh maring wong-wong sing padha dosa (pasék), merga setemené dhéwéké padha ora precaya.

## 10:34

Ucapana, “Apa ana neng antarané sekuthoné ko kabéh sing bisa miwiti ciptanan (mahluk), banjur mbaléni (nguripna) maning?” Ucapna, “Gusti Allah miwiti (nyipta) mahluk, banjur mbalékna maning. Mangka kepriwé ko padha déplenggosna (nyembah seliyané Gusti Allah)?”

## 10:35

Ucapna, “Apa ana neng antarané sekuthonmu sing nuntun maring bebener?” Ucapna, “Mung Gusti Allah sing nuntun maring bebener.” Mangka endi sing lewih kudu détutna, Pengéran sing nuntun maring bebener kuwé, utawa wong sing ora bisa nuntun, malahan kudu détuntun? Mangka kepriwé ko kabéh gawé putusan?”

## 10:36

Lan akéh-akéhé dhéwéké padha mung ngetutna pengira-ira. Setemené pengira-ira kuwé ora nana gunané babar pisan nggo nglawan bebener. Temen, Gusti Allah Maha Ngawuningani apa sing dhéwéké padha pergawé.

## 10:37

Lan ora gadhang Al-Qur’an kiyé dégawé-gawé neng seliyané Gusti Allah; ning (Al-Qur’an) mbenerna (kita-kitab) sing seurungé lan nggenahna hukum-hukum sing wis détetepna, [^388] ora nana kemamangan neng njeroné, (déturunaken) sekang Pengérané sekabéhé ngalam.

[^388]: Sebagéan ayat-ayat Al-Qur’an kuwé nerangna kanthi terwaca (rinci) hukum-hukum sing wis désebutna uga neng njero Al-Qur’an kuwé.

## 10:38

Apa pantes dhéwéké padha ngomongna kiyambeké (Muhammad) sing wis ngréka-réka (Al-Qur’an kuwé)? Ucapna, “Gawéa siji surah sing sepadhan karo surah (al-Qur’an), lan ajéka sapa baé neng antarané ko kabéh wong sing bisa (gawé surah kuwé) seliyané Gusti Allah, angger ko wong-wong sing padha bener.

## 10:39

Malah (sing sebeneré), dhéwéké padha nggorohna apa sing dhéwéké padha urung ngerténi kanthi sempurna, lan urung dhéwéké pekolih keterangané. Kaya kuwé uga umat-umat sing wis ana seurungé dhéwéké padha wis nggorohi (utusan). Mangka gatékna kepriwé akibaté wong-wing sing padha aniaya (dolim).

## 10:40

Lan neng antarané dhéwéké kabéh ana wong sing precaya maring Al-Qur’an, lan neng antarané ana (uga) wong-wong sing ora precaya maring Al-Qur’an. Mangkané Pengéranmu lewih ngawuningani  maring wong-wong sing padha gawé kerusakan.

## 10:41

Lan angger dhéwéké kabéh (tetep) nggorohi maring sliramu (Muhammad), mangka dha-wuha, “Nggo inyong penggawéane inyon lan nggo ko kabéh penggawéanmu kabéh. Ko ora padha nanggung-jawabi ingatasé apa sing inyong pergawé, lan inyong uga ora naggung-jawabi ingatasé apa sing ko kabéh pergawé.”

## 10:42

Lan neng antarané dhéwéké kabéh ana sing ngrungokna maring sliramu (Muhammmad). [^389] Ning apa sliramu bisa ndadékna wong sing budheg kuwé dadi krungu, senajan dhéwéké padha ora ngerti?

[^389]: Tegesé dhéwéké padha keton nggatékna apa sing déwaca déning Kanjeng Nabi lan apa sing déwulangna, ning atiné dhéwéké kabéh ora nrima.

## 10:43

Lan neng antarané dhéwéké kabéh ana sing weruh maring sliramu. [^390] Ning apa sliramu bisa awéh pituduh maring wong sing picek, senajan dhéwéké ora padha nggatékna?

[^390]: Tegesé nyekséni tandha-tandha kenabianmu, ning dhéwéké kabéh jan-jané ora ngakoni.

## 10:44

Setemené Gusti Allah ora nganiaya (gawé tuna) maring menungsa senajan (mung) semendhing, Ning menungsa kuwé sing padha nganiaya awaké dhéwék

## 10:45

Lan (élinga) maring dina (rikala) Gusti Allah ngumpulna dhéwéké kabéh, (dhéwéké padha krasa) kaya-kaya dhéwéké ora nglakon manggon (neng dunya) kejaba mung sedhéla rikala wektu awan, (neng wektu) dhéwéké kabéh padha srawungan. Temen, kapitunan wong sing padha nggorohna sapatemoné dhéwéké karo Gusti Allah, lan dhéwéké padha ora olih pituduh.

## 10:46

Lan angger Ingsun tidhokna maring sliramu (Muhammmad) sebagéan sekang (siksa) sing Insun janjékna maring dhéwéké kabéh, (semesthine sliramu bakal weruh) utawa (angger) Ingsun pundhu sliramu (seurungé kuwé), mengko maring Ingsun (uga) dhéwéké kabéh padha bali, lan Gusti Allah dadi seksi ingatasé apa sing dhéwéké padha  pergawé.

## 10:47

Lan saben-saben umat (duwé utusan). Mangka angger utusané dhéwéké padha wis teka, detrapna hukum nggo dhéwéké kabéh kanthi adil lan dhéwéké padha ora déaniaya (dékapitunani).

## 10:48

Lan dhéwéké padha ngucap, “Kapan (tekané) ancaman kuwé, angger ko kabéh wong-wong sing bener?”

## 10:49

Dhawuha (Muhammad), “Inyong ora kuwasa nolak (mudarat) utawa nekakna piguna (manpangat) maring awakku, kejaba apa sing Gusti Allah kersakna.” Nggo saben-saben umat duwé ajal (wates wektu). Angger ajalé wis teka dhéwéké kabéh ora bisa jaluk angkil (tundha) utawa désigrakna senajan mung sedhéla.

## 10:50

Ucapna, “Terangna maring inyong, angger teka maring ko kabéh siksa-Né neng wektu wengi utawa wektu awan, endi sing déjaluk nggo désigrakna (déning) wong-wong padha dosa kuwé?”

## 10:51

Banjur apa sewisé siksa kuwé kedadén, ko kabéh nembé padha precaya? Apa (tembé) siki, mangkané seurungé ko terus padha njaluk kon désigrakna?

## 10:52

Banjur déucapna maring wong-wong sing padha aniaya (dolim) kuwé, “Rasakna déning ko kabéh siksa sing langgeng. Ko ora padha déparingi piwales, kejaba (sepadhan) karo apa sing wis ko padha lakoni,”

## 10:53

Lan dhéwéké padha nakokna maring sliramu (Muhammad), “Apa temen (siksa sing wis déjanjékna) kuwé?” Dhawuha, “Kesinggihan, sekawit (sekawit) Pengéranku, setemené (siksa) kuwé mesthi temen lan ko kabéh ora pisan pisan bisa ngindhani.”

## 10:54

Lan angger saben wong sing aniaya (dolim) kuwé (duwé) sekabéhané apa sing ana neng bumi, mesthi dhéwéké nebus awaké dhéwék karo kuwé, lan dhéwéké padha ngumpetna [^391] pengajogé rikala dhéwéké wis padha nyekséni siksa kuwé. Banjur déparingi putusan neng antarané dhéwéké kanthi adil lan dhéwéké ora padha déaniaya (dékapitunani).

[^391]: Sebagéan juru tapsir ana sing ngartekna asarru kanthi “ngetonaken”.

## 10:55

Kawruhana setemené mung kagungané Gusti Allah apa sing ana neng langit lan neng bumi. Mbok janjiné Gusti Allah kuwé nyata? Ning akéh-akéhé dhéwéké ora padha mengerténi.

## 10:56

Penjenengané sing nguripna lan matékna, lan mung maring Penjenengané ko kabéh débalékna.

## 10:57

Hé menungsa! Temen, wis teka maring ko kabéh piwulang (Al-Qur’an) sekang Pengéranmu, tamba kanggo prenyakit sing ana neng njero dhadha lan pituduh lan kewelasan nggo wong sing padha precaya.

## 10:58

Dhawuha (Muhammad), “Kanthi paringané Gusti Allah lan kewelasan Penjenengané, preyoga dhéwéké kabéh padha bungah. Kuwé lewih apik tenimbang apa sing dhéwéké padha kumpulna.”

## 10:59

Dhawuha (Muhammad), “Terangna maring inyong ngenani rejeki sing déturunaken (déning) Gusti Allah maring ko kabéh, banjur déning ko padha dédadékna sebagéané haram lan sebagéané halal.”  Dhawuha, “Apa Gusti Allah wis paring idin maring ko kabéh (ngenani kiyé) utawa ko kabéh sing gawé réka-réka kanthi asmané Gusti Allah?”

## 10:60

Lan apa penyanané wong-wong sing ngréka-réka gorohan maring Gusti Allah neng dina Kiyamat? Setemené Gusti Allah temen-temen kagungan nugraha (sing déparingna maring menungsa), ning akéh-akéhé dhéwéké padha ora kesuwun (sukur).

## 10:61

Lan ora-orané sliramu (Muhammad) ana neng njero sewiji urusan, lan ora maca sewiji ayat Al-Qur’an lan sliramu uga ora nglakoni sewiji penggawéyan, kejaba Ingsun dadi seksi ingatasé sliramu rikala sliramu temandang. Ora pisan-pisan lirwa sekang pemriksané Pengéranmu sanajan gedhéné mung selebu (zarrah), neng bumi utawa neng langit. Ora nana sewiji prekara sing lewih cilik lan sing lewih gedhé tenimbang kuwé, kejaba sekabéhané kecathet neng njero Kitab sing nyata (lauh mahfuz).

## 10:62

Élinga wali-wali (para kasihané) Gusti Allah kuwé, ora nana rasa wedi tumrap dhéwéké kabéh, lan dhéwéké padha ora susah atiné.

## 10:63

(Yakuwé) wong-wong sing padha precaya lan tansah semarah (takwa).

## 10:64

Nggo dhéwéké kabéh werta bebungah neng sejeroné urip neng dunya lan akhérat. Ora nana owah-owahan ingatasé janji-janjiné Gusti Allah. Mengkana kuwé (dadi) kebegyan sing agung.

## 10:65

Lan aja pisan-pisan sliramu (Muhammad) susah déning ucapané dhéwéké kabéh. Temen, kekuwasan kuwé kabéh kagungané Gusti Allah. Penjenengané Maha Midhanget, Maha Ngawuningani.

## 10:66

Élinga, kagungané Gusti Allah nglingkupi sapa sing ana neng langit lan sapa sing ana neng bumi. Lan wong-wong sing padha sesambat sekuthon-sekuthon seliyané Gusti Allah, ora ngetutna (sewijiné peprecaya). Dhéwéké mung padha ngetutna pengira-ira, lan dhéwéké mung padha nyana-nyana.

## 10:67

Penjenengané sing nyiptakna wengi nggo ko kabéh supayané ko padha ngaso neng kono lan nyiptakna awan padhang-jembrang. Temen, sing mengkana kuwé ana tandha-tandha (kuwasané Gusti Allah) tumrap wong-wong sing padha krungu.

## 10:68

Dhéwéké (wong wong Yahudi lan Nasrani) padha ngucap, “Gusti Allah kagungan putra.” Mahasuci Penjenengané, Penjenengané Sing Mahasugih; kagungan Penjenengané apa sing ana neng langit lan apa sing ana neng bumi. Ko kabéh ora duwé alésan sing kuwat ngenani kiyé. Apa pantes ko padha ngucap ngenani Gusti Allah apa sing ko kabéh ora padha ngerténi?

## 10:69

Ucapna, “Setemené wong-wong sing ngréka-réka goroh maring Gusti Allah kuwé ora bakal begya.

## 10:70

(Nggo dhéwéké kabéh) kesenengan (sedhéla) rikala neng dunya, sebanjuré maring Ingsun dhéwéké padha bali. Banjur Ingsun rasakna maring dhéwéké kabéh siksa sing abot merga mbangkangé (kapiré) dhéwéké kabéh.

## 10:71

Lan wacakna maring dhéwéké kabéh werta penting (ngenani Nabi Nuh) rikala (dhéwéké) ngucap maring kaumé, “Hé kaumku. Angger krasa abot tumrapmu lamon inyong manggon (bareng ko kabéh) lan pepéngetku kanthi ayat-ayat-É Gusti Allah, mangka maring Gusti Allah inyong pasrah. Merga kuwé mantepna putusanmu kabéh lan kumpulna bala-bngalamu kabéh (nggo nyirnakna inyong), lan aja pisan putusanmu kuwé désidhem, banjur padha temindaka maring awaku, lan ko aja nundha maning.

## 10:72

Mangka angger ko padha mléngos (sekang pepéngetku), inyong ora njaluk upah semendhing-mendhinga maring ko kabéh. Upahé inyong ora liya mung sekang Gusti Allah, lan inyong dédhawuhi supaya inyong klebu golongané wong-wong sing pasrah (muslim).”

## 10:73

Banjur dhéwéké kabéh ngapusi dhéwéké (Nabi Nuh), banjur Ingsun slametna dhéwéké lan wong sing bareng dhéwéké neng njero prahu, lan Ingsun dadékna dhéwéké kuwé pemimpin lan Ingsun lelepna wong sing padha nglomboni ayat Ingsun. Mangka gatékna kepriwé pungkasané wong-wong sing déparingi pepénget kuwé.

## 10:74

Banjur sewisé (Nabi Nuh), Ingsun utus pira-pira utusan maring kaumé dhéwéké kabéh, mangka utusan-utusan kuwé teka maring wong-wong mau kanthi nggawa keterangan sing genah, ning dhéwéké padha ora gelem precaya merga dhéwéké gemiyén wis (biasa) padha nggorohna (keterangan kuwé). Mengkana Ingsun ngunci atiné wong-wong sing padha ngléwati wates.

## 10:75

Banjur sewisé dhéwéké kabéh, Ingsun utus Musa lan Harun maring Fir’aun lan penggedhé-penggedhé kaumé, kanthi nggawa tandha-tandha (kewasané Ingsun). Nyatané dhéwéké padha ngagul-agulna awaké dhéwék lan dhéwéké kuwé wong-wong sing padha dosa.

## 10:76

Mangka rikala wis teka maring dhéwéké bebener sekang sisihé Ingsun, dhéwéké padha ngucap, “Kiyé temen sihir sing nyata.”

## 10:77

Musa ngucap, “Apa pantes ko kabéh ngucapna ingatasé bebener rikala dhéwéké (bebener) teka maring ko kabéh ‘apa kiyé sihir?’ Mangkané para tukang sihir kuwé ora bakal olih kemenangan.”

## 10:78

Dhéwéké padha ngucap, “Apa sliramu teka maring inyong kabéh nggo mléngosna inyong sekang apa (peprecaya) sing inyong kabéh weruh kaki-nininé inyong padha nglakoni (nyembah reca) lan supaya sliramu sekloron duwé kewasa neng bumi (negari Mesir)? Inyong padha ora bakal precaya maring ko sekloron.”

## 10:79

Lan Fir’aun ngucap (maring penggedhéné kaumé), “Tekakna maring inyong sekabéh tukang sihir sing jempolan.”

## 10:80

Mangka rikala para tukang sihir padha teka, Musa ngucap maring dhéwéké kabéh, “Balangna apa sing ko kabéh arep balangna.”

## 10:81

Sewisé dhéwéké kabéh mbalangna, Musa ngucap, “Apa sing ko padha lakoni kuwé, kuwé sihir, setemené Gusti Allah bakal mertélakna palsuné sihir kuwé. Temen, Gusti Allah ora bakal ngejorna terus lemakuné penggawéané wong sing gawé kerusakan,”

## 10:82

Lan Gusti Allah bakal nguwatna sing bener kanthi katetepan-É, senajan wong-wong sing nglakoni dosa ora padha seneng.

## 10:83

Mangka ora nana sing precaya maring Musa, kejaba keturunan sekang kaumé kanthi rasa wedi; lamon Fir’aun lan para penggedhéné (kaumé) bakal nyiksa dhéwéké kabéh. Lan temen, Fir’aun wis temindak sewenang-wenang neng buni, lan nyata-nyata klebu wong sing ngléwati wates.

## 10:84

Lan Musa dhawuh, “Hé, kaumku! Angger ko padha precaya maring Gusti Allah, mangka padha semaraha maring Penjenengané, angger ko kabéh temen-temen wong sing Muslim (pasrah awak).

## 10:85

Banjur dhéwéké padha matur, “Mung maring Gusti Allah inyong kabéh pasrah. dhuh Pengéran kula sedaya, Penjenengan ampun ndadosaken kula sami (sasaran) pitnah tumrap kaum sing sami aniaya (dolim),

## 10:86

lan mugi slametaken kula sami kanthi kewelasan Penjenengan saking tiyang-tiyang mbangkang (kapir).

## 10:87

Lan Ingsun wahyokna maring Musa lan seduluré, “Jikoten pira-pira umah neng Mesir nggo (manggon) kaumé sliramu, lan dadékna umah-umah kuwé panggonan ngibadah lan lakonana sembayang (solat) lan bungahna wong-wong sing padha precaya (mukmin).

## 10:88

Lan Musa matur, “Dhuh Pengéran kula sami, Penjenengan empun paring dhateng Fir’aun lan pengageng kaumipun pepaés lan bandha kesugihan wonten penggesangan dunya. Dhuh Pengéran kula sedaya, (akibaté) kiyam-beké sami nyasaraken (menungsa) saking merginé Penjenengan. Dhuh Pengéran, ajuraken bandhanipun kiyambeké sami, lan kunci manahé kiyambeké sedaya, saéngga kiyambeké sami mboten precaya ngantos kiyambeké sami semerep siksa sing sakit sanget.”

## 10:89

Penjenengané (Gusti Allah) dhawuh, “Temen, wis déparengna penyuwunanmu sekloron, merga kuwé sliramu sekloron tetepa neng dalan sing jejeg lan aja pisan-pisan sliramu ngetutna dalané wong sing padha ora mengerténi.”

## 10:90

Lan Ingsun slametna Bani Israil ngliwati segara, banjur Fir’aun lan bala-balané ngetutna dhéwéké kabéh, seprelu nganiaya lan nyiksa (dhéwéké kabéh). Saéngga rikala Fir’aun méh kelelep dhéwéké ngucap, “Inyong precaya lamon ora nana sembahan kejaba Pengéran sing déandeli déning Bani Israil, lan inyong klebu wong-wong sing muslim (pasrah).

## 10:91

Kenangapa tembé siki (ko precaya) mangka-né setemené ko wis duraka kawit gemiyén, lan ko klebu wong sing gawé kerusakan.

## 10:92

Mangka neng dina kiyé Ingsun slametna wangkemu [^392] supayané ko dadi piwulang nggo wong-wong sing teka sewismu, ning akéh-akéhé menungsa ora padha nggatékna tandha-tandha (kewasané Ingsun).

[^392]: Sing deslametna neng Gusti Allah kuwé jasad (awak wadhage). Miturut sejarah, sewisé Fir’aun kerem, mayidé minggir maring kikis segara detemokna neng wong-wong Mesir terus debalsem, mula wutuh nganti siki lan bisa dédeleng neng musium Mesir. Seterusé deleng Al-Baqarah ([^2]:50

## 10:93

Lan temen, Ingsun wis mapanaken Bani Israil neng panggonan sing bagus lan Ingsun paringi dhéwéké kabéh rejeki sing apik. Mangka dhéwéké ora padha pesulayan, kejaba sewisé teka maring dhéwéké kawruh (sing wis kesebut neng Taurat). Setemené Pengéranmu bakal paring keputusan neng antarané dhéwéké kabéh neng dina Kiyamat ngenani apa sing dhéwéké padha persulayakna.

## 10:94

Mangka angger sliramu (Muhammad) ana neng sejeroné kemamangan ngenani apa sing Ingsun turunaken maring sliramu, mangka takokna maring wong sing maca kitab seurungé sliramu. Temen, wis teka bebener maring sliramu sekang Pengéranmu, mangka aja pisan-pisan sliramu klebu wong sing mamang.

## 10:95

Lan aja pisan sliramu klebu wong sing nggorohna ayat-ayat-É Gusti Allah, mengko sliramu klebu wong sing kapitunan.

## 10:96

Temen, wong-wong sing wis dépesthékna olih ketetepan (sekang) Pengéranmu ora bakal precaya,

## 10:97

senajan wong-wong mau padha olih tandha-tandha (agungé Gusti Allah), nganti dhéwéké kabéh nyekséni siksa sing perih.

## 10:98

Mangka kenangapa ora nana (warga) sewijiné negari baé sing precaya, banjur precayaé kuwé migunani maring dhéwéké kabéh kejaba kaumé Nabi Yunus? Rikala dhéwéké kabéh (kaume Yunus kuwé) padha precaya, Ingsun ilangna sekang dhéwéké kabéh siksa sing gawé ina neng penguripan dunya, lan Ingsun paringi kebungahan maring dhéwéké kabéh nganti wektu tinemtu.

## 10:99

Lan angger Pengéranmu ngersakna, mesthi padha precaya wong neng bumi sekabéhané. Ning apa ko (arep) padha meksa menungsa supayané dhéwéké dadi wong-wong sing padha precaya?

## 10:100

Lan ora nana siji-sijia wong sing bakal precaya kejaba kanthi idiné Gusti Allah, lan Gusti Allah nibakna siksa maring wong sing ora padha ngerti.

## 10:101

Ucapna, “Gatékna apa sing ana neng langit lan neng bumi!” Ora pisan-pisan migunani tandha-tandha (agungé Gusti Allah) lan utusan-utusan sing awéh pepénget tumrap wong sing ora padha precaya.

## 10:102

Mangka dhéwéké ora padha ngenten-enténi kejaba (kedadéan-kedadéan) sing padha karo kedadéan (sing temiba) maring wong-wong sing dhisit seurungé dhéwéké kabéh. Ucapna, “Mangka enténana, inyong uga klebu wong sing ngenténi bareng karo ko kabéh.”

## 10:103

Banjur Ingsun slametna utusan-utusan Ingsun lan wong-wong sing padha precaya, mengkana kuwé dadi kewajiban Ingsun nylametna wong-wong sing padha precaya.

## 10:104

Dhawuha (Muhammad), “Hé menungsa! Angger ko ésih padha neng njero kemamangan ngenani agamaku mangka (ngerténana) inyong ora nyembah sing ko padha sembah seliyané Gusti Allah, ning inyong nyembah Gusti Allah sing bakal matékna ko kabéh lan inyong wis dédhawuhi supaya klebu wong sing precaya.

## 10:105

Lan (inyong wis dédhawuhi), “Adhepna raimu maring agama kanthi tulus lan iklas lan aja pisan-pisan sliramu klebu wong sing nyekuthokna (musrik).

## 10:106

Lan aja pisan-oisan sliramu nyembah barang sewiji-wiji sing ora awéh piguna lan ora (uga) awéh bebaya maring sliramu kejaba Gusti Allah, merga angger sliramu nglakoni (sing kaya kuwé) mangka setemené sliramu klebu wong-wong sing aniaya (dolim).”

## 10:107

Lan angger Gusti Allah nibakna sewiji bebaya maring ko kabéh, mangka ora nana sing bisa ngilangna kuwé kejaba Penjeneng-ané. Lan angger Gusti Allah ngersakna kebagusan kanggo ko kabéh, mangka ora nana sing bisa nolak kanugrahan-É. Penjenengané maringi kebagusan maring sapa baé sing Penjenengané kersakna neng antarané kawula-kawula-Né. Penjenengané, Maha Ngampura, Mahaasih.

## 10:108

Dhawuha (Muhammad), “Hé menungsa! Wis teka marang ko kabéh bebener (Al-Qur’an) sekang Pengéranmu, merga kuwé sapa wongé sing olih pituduh, mangka setemené (pituduh kuwé) nggo (kebagusan) awaké dhéwék. Lan sapa wongé sing kesasar, setemené kesasaré kuwé (gawé cilaka) awaké dhéwék. Lan Ingsun udu sing ngreksa ko kabéh.”

## 10:109

Lan tutna apa sing déwahyokna maring ko kabéh, lan padha sing sabar nganti Gusti Allah paring putusan. Penjenengané kuwé hakim sing paling apik.

## 11:1

Alif Laam Raa. (Kiyé) kitab sing ayat-ayat-É desungsun kanthi barés banjur déterangna kanthi terwaca, [^393] (sing déturunaken) sekang sisihé (Gusti Allah) Sing Mahawicaksana, Mahanastiti,

[^393]: Dejlentreh dadi pirang-pirang werna, ana sing ngenani tauhid, hukum, cerita, akhlak, ngélmu, janji, pepénget lan liya-liyané, detata sesurat-sesurat, seayat-seayat lan seterusé.

## 11:2

supaya ko kabéh ora padha nyembah seliyané Gusti Allah. Setemené inyong (Muhammad) kuwé sing awéh pepénget lan nggawa werta bebungah sekang Penjenengané nggo ko kabéh.

## 11:3

Lan peryogané ko padha nyuwun pengampura maring Pengéranmu lan padha tobata maring Penjenengan-É, mesthi Penje-nengané bakal paring kenékmatan sing apik maring ko kabéh nganti tekané wektu sing wis dépesthékna. Lan Penjenengané bakal paring kanugrahan-É maring saben-saben wong sing temindak apik. Lan angger ko padha mléngos, mangka setemené inyong kewatir maring ko bakal padha désiksa neng dina sing agung (Kiyamat).

## 11:4

Maring Gusti Allah ko kabéh bali. Penjenengané Mahakewasa ingatasé samubarang kabéh.

## 11:5

Élinga, setemené dhéwéké (wong-wong lamis/munapék) kuwé padha mléngosna dhadhané nggo ngumpetna awaké sekang slirané (Muhammad). [^394] Élinga, rikala dhéwéké padha ngemuli awaké nganggo bujur, Gusti Allah mriksani apa sing dhéwéké padha umpetna lan apa sing dhéwéké padha edhéngna, temen, Gusti Allah Maha Ngawuningani  (sekabéh) isiné ati.

[^394]: Ngumpetna rasa mungsuhan lan lamisé (munapék) dhéwéké kabéh maring Nabi Muhammad s.a.w.

## 11:6

Lan ora siji-sijia mahluk sing obah (duwé nyawa) neng bumi kejaba kabéh détanggung déning Gusti Allah rejekiné. Penjenengané mriksani panggonané lan papan simpéna-né. [^395] Kabéh ketulis neng kitab sing nyata (lauh mahfuz).

[^395]: Miturut sebagéané para juru tapsir, sing démaksud karo “nggon netep ” neng kéné kuwé dunya, lan “nggon simpénan” yakuwé akhérat. Lan miturut sebagéan juru tapsir liyané, maksudé ”nggon netep” yakuwé balung sulbi, lan “nggon simpénan” yakuwé rahim.

## 11:7

Lan Penjenengané sing nyiptakna langit lan bumi sejeroné nem mangsa, lan ‘Arasy-É neng ndhuwur banyu, seperlu Penjenengané nguji sapa neng antarané ko kabéh sing lewih apik temindaké. Angger sliramu ngucap (maring warga Mekah), “Setemené ko kabéh bakal détangékna sewisé mati,” mesthi wong-wong sing mbangkang (kapir) kuwé bakal ngucap, “Kiyé mung sihir sing nyata.”

## 11:8

Lan temen, angger Ingsun nundha siksa maring wong-wong mau butul wektu sing dépesthékna, mesthi dhéwéké padha ngucap, “Apa sing ngalang-alangi?” Kawru-hana, rikala siksa kuwé teka maring wong-wong mau, ora bisa déindhani déning dhéwéké. Dhéwéké padha dékubengi (siksa) sing gemiyén dhéwéké padha perguyu.

## 11:9

Lan angger Ingsun paring kewelasan maring menungsa, banjur (kewelasan kuwé) Ingsun jabud maning, mesti dhéwéké padha pungkas lan ora kesuwun.

## 11:10

Lan angger Ingsun paring bebungah maring dhéwéké sewisé détibani bebaya sing ngenani dhéwéké, mesti dhéwéké bakal ngucap, “Wis ilang bebaya kuwé sekang inyong.” setemené dhéwéké (ngrasa) seneng banget lan bangga,

## 11:11

kejaba wong-wong sing sabar, lan nglakoni kebecikan, dhéwéké kabéh kuwé olih pengampura lan ganjaran sing gedhé.

## 11:12

Mangka mbok menawa sliramu (Muhammad) bakal niggalna sebagéan sekang apa sing déwahyokna maring sliramu lan dhadhamu dadi (krasa) sumpeg merga dhéwéké bakal padha ngucap, “Kenangapa ora déturunaken maring dhéwéké bandha (dunya-brana) utawa teka bareng dhéwéké malaékat?” Temen, sliramu mung wong sing awéh pengéling-éling lan Gusti Allah ngreksa samubarang kabéh.

## 11:13

Malah dhéwéké padha ngucap, “Dhéwéké (Muhammad) wis gawé-gawé Al-Qur’an kuwé.” Dhawuha, “(Angger kaya kuwé)”, tekakna sepuluh surah sing sepadhan karo (Al-Qur’an) sing dégawé-gawé, lan ajéken sapa baé neng antarané ko kabéh sing mumpuni seliyané Gusti Allah, angger ko kabéh wong-wong sing bener.”

## 11:14

Mangka angger dhéwéké kabéh ora nyembadani tantanganmu, mangka (ucapana), “Kawruhana, lamon (Al-Qur’an) kuwé déturunaken kanthi ngélmuné Gusti Allah, lan lamon ora nana Pengéran kejaba Penjenengané, mangka apa ko kabéh padha gelem pasrah (mlebu Islam)?”

## 11:15

Sapa wongé sing kepéngin penguripan dunya lan pepaésé, mesti Ingsun paringi (piwales) pepek ingatasé usahané dhéwéké kabéh neng dunya (kanthi sampurna) lan dhéwéké neng dunya ora bakal kapitunan.

## 11:16

Kuwé wong-wong sing ora pekolih (apa-apa) neng akhérat kejaba neraka, lan muspra neng kana apa sing wis dhéwéké padha usahakna (neng dunya) lan kebusek apa sing wis dhéwéké padha pergawé.

## 11:17

Mangka apa (wong-wong kapir kuwé padha karo) wong sing wis duwé bukti sing nyata (Al-Qur’an) sekang Pengérané, lan détututi kanthi seksi [^396] sekang Penjenengané lan seurungé wis ana uga Kitabé Musa sing dadi pathokan lan kewelasan (rahmat)? Dhéwéké padha precaya maring (Al-Qur’an). Sapa wongé sing mbangkangi (Al-Qur’an) neng antarané klompok-klompok (wong Quraisy), mangka neraka kuwé panggonan sing deancamna nggo dhéwéké, merga kuwé sliramu aja mamang maring Al-Qur’an. Setemené, Al-Qur’an kuwé nyata-nyata sekang Pengéranmu, ning akéh-akéhé menungsa ora padha precaya.

[^396]: Ana sing napsirna seksi kuwé malekat Jibril, Al-Qur’an utawa Kanjeng Nabi Muhammad.

## 11:18

Lan sapa sing lewih aniaya (dolim) tenimbang wong sing ngana-anakna sewenéh apus-apus  maring Gusti Allah? Dhéwéké kuwé bakal padha déadhepna maring Pengérané, lan para seksi, [^397] bakal ngucap, “Wong-wong kiyé sing wis padha goroh maring Pengérané dhéwéké.” Élinga, laknaté Gusti Allah (temiba) maring wong-wong sing padha aniaya (dolim),

[^397]: Maksudé para seksi yakuwé malaékat, nabi-nabi lan perangane awaké dhéwék.

## 11:19

(yakuwé) wong-wong sing padha ngalang-alangi dalané Gusti Allah lan kepéngin supa-ya dalan kuwé menggok. [^398] Lan dhéwéké kuwé wong-wong sing padha ora precaya anané dina wekasan (akhérat)

[^398]: Maksudé, dhéwéké kabéh usaha supaya wong liya ngingkari agama sing bener.

## 11:20

Wong-wong mau ora kewasa nolak (siksané Gusti Allah) neng bumi, lan ora bakal ana sing tulung tumrap dhéwéké seliyané Gusti Allah. Siksa détikelna nggo wong-wong kuwé. Dhéwéké padha ora bisa ngrungokna (bebener) lan ora bisa ngaweruhi (kuwé).

## 11:21

Dhéwéké kuwé wong-wong sing padha gawé kapitunan (maring) awaké dhéwék, lan sirna sekang dhéwéké apa sing terus dhéwéké padha réka-réka.

## 11:22

Mesthi wong-wong  kuwé (dadi) wong sing paling kapitunan neng akhérat.

## 11:23

Setemené wong-wong sing padha precaya lan nglakoni kebecikan lan dhépé-dhépé maring Pengéran, dhéwéké kuwé sing padha manggoni suwarga, wong-wong mau padha langgeng neng njeroné.

## 11:24

Peumpaman rong panthan (wong kapir karo mukmin) kaya wong picek tur budheg karo wong weruh tur krungu. Apa padha golongan loro kuwé? Mangka apa ko ora padha ngalap piwulang?

## 11:25

Lan temen, Ingsun wis ngutus Nuh maring kaumé, (dhéwéké ngucap), “Temen inyong kiyé sing awéh pengéling-éling sing genah nggo ko kabéh,

## 11:26

supaya ko ora padha nyembah seliyané Gusti Allah. Inyong temen-temen  kewatir ko kabéh bakal  ketiban siksa (neng) dina sing banget perihé.”

## 11:27

Mangka padha ngucap para pemimpiné wong-wong mbangkang (kapir) maring kaumé, “Inyong padha ora nyawang sliramu, kejaba mung siji menungsa (biasa) kaya inyong kabéh, lan inyong ora padha weruh wong sing ngetutna ko kejaba wong sing ina neng antarané inyong kabéh sing padha gagiyan precaya. Inyong kabéh ora weruh sliramu duwé sewenéh sing ngungkuli inyong kabéh, malah inyong padha ngarani ko kuwé tukang apus-apus.”

## 11:28

Dhéwéké (Nuh) ngucap “Hé kaumku! Apa penemumu angger inyong duwé bukti sing nyata sekang Pengéranku, lan inyong déparingi kewelasan sekang sisih-É, (lan sekang kewelasan kuwé) désamarna ingatasé ko kabéh. Apa inyong kabéh arep meksa ko supaya padha nampa, mangkané ko kabéh ora seneng (maring kuwé)?

## 11:29

Lan hé kaumku! Inyong ora njaluk bandha maring ko kabéh (minangka upah) ingatasé pengajék-ajéku. Upahku mung sekang Gusti Allah lan inyong ora pisan-pisan bakal ngurak wong-wong sing wis padha precaya. Temen, dhéwéké kabéh bakal ketemu karo Pengérané, lan kosok-baliné inyong ndeleng ko kabéh dadi kaum sing bodho.

## 11:30

Lan hé kaumku! Sapa sing bakal nulungi inyong sekang (siksané) Gusti Allah angger inyong ngurak wong-wong mau. Apa ko ora padha ngalap piwulang?

## 11:31

Lan inyong ora ngucap maring ko kabéh, lamon inyong duwé gudhang-gudhang rejeki lan dunya-brana sekang Gusti Allah, lan inyong ora ngaweruhi barang sing ora keton (gaib), lan (uga) ora ngucapna lamon setemené inyong kiyé malekat, lan (uga) inyong ora ngucapna maring wong-wong sing deanggep ina tumrap penyawangmu, “Lamon Gusti Allah ora bakal maringi kebecikan maring dhéwéké kabéh. Gusti Allah lewih ngawuningani apa sing ana neng awaké dhéwéké kabéh. Temen, angger kaya kuwé nyata-nyata inyong klebu wong-wong sing aniaya (dolim).”

## 11:32

Wong-wong mau padha  ngucap, “Hé Nuh! Temen, sliramu wis bantah-bantahan karo inyong kabéh, lan sliramu wis ndawak-dawakna bantahanmu maring inyong kabéh, mangka tekakna maring inyong siksa sing wis sliramu ancamna, angger sliramu klebu wong sing bener.”

## 11:33

Kiyambeké (Nuh) semaur, “Mung Gusti Allah sing bakal nekakna siksa maring ko kabéh, angger Penjenengané ngersakna, lan ko kabéh ora bakal bisa sewala (lolos).

## 11:34

Lan pituturku ora bakal migunani tumrap ko kabéh senajan inyong kepéngin awéh pitutur maring ko, angger Gusti Allah kersa nyasarna ko kabéh. Penjenengané kuwé Pengéranmu, lan maring Penjenengané ko kabéh bakal débalékna.”

## 11:35

Malah dhéwéké (wong-wong kapir) padha ngucap, “Dhéwéké mung reka-reka gawé thok.” Dhawuha (Muhammad), “Angger inyong reka-reka, inyong sing bakal mikul dosané, lan inyong kalis sekang dosa sing ko kabéh padha pergawé.”

## 11:36

Lan déwahyokna maring Nuh, “Kawruhana ora bakal padha precaya neng antarané kaumu, seliyané wong sing nyata-nyata precaya (baé), mangka sliramu aja susah atiné ngenani apa sing dhéwéké kabéh padha pergawé.

## 11:37

Lan gawéa prahu kuwé kanthi pengawasan lan pituduh wahyuné Ingsun, lan aja pisan-pisan sliramu matur maring Ingsun ngenani wong-wong sing padha aniaya (dolim). Setemené dhéwéké kabéh kuwé bakal délelepna.”

## 11:38

Lan dhéwéké (Nuh) molahi gawé prahu. Saben-saben pemimpin kaumé mlaku ngliwati, wong-wong kuwé padha ngenyék maring kiyambeké. Kiyambeké (Nuh) ngucap, “Angger ko padha ngenyék maring inyong kabéh, mangka inyong padha (uga) bakal ngenyék maring ko kabéh kayadéné ko padha ngenyék (inyong).

## 11:39

Mangka mbésuk ko padha bakal ngerti sapa sing bakal déparingi siksa sing gawé ina lan (sapa) sing bakal déparingi siksa sing langgeng.”

## 11:40

Nganti rikala préntahé Ingsun teka lan tanur (pawon) wis mancurna banyu, Ingsun dha-wuh, “Momoten maring njeroné (prahu kuwé) sekang siji-siji (kéwan) sejodho (lanang lan wadon), lan (uga) keluwargamu seliyané wong sing wis kena ketetepan gemiyén, lan (momoten uga) wong sing padha precaya.” Nyatané wong-wong precaya sing bareng karo Nuh mung semendhing.

## 11:41

Kiyambeké ngucap, “Numpaka ko kabéh maring njero (prahu) kanthi (nyebut) asmané Gusti Allah neng wektu (prahu) mangkat lan (prahu) minggir. Setemené Pengéranku Maha Ngampura, Mahaasih.

## 11:42

Lan prahu kuwé mangkat nggawa dhéwéké kabéh maring njero ombak (sing) kaya gunung-gunung. Lan Nuh celuk-celuk anaké, [^399] rikala dhéwéké (anak kuwé) ana neng panggonan sing adoh tur mencil, “Hé anaku! Munggaha (maring prahu) bareng-bareng inyong kabéh lan ko aja bareng-bareng wong-wong mbangkang (kapir).”

[^399]: Jeneng putrané nabi Nuh as, sing kapir kuwé Qan’an, lan putra-putrané sing precaya kuwé Sam, Ham, Jafis.

## 11:43

Dhéwéké (anaké) semaur, “Inyong arep nggolét pengayoman maring gunung sing bisa njaga inyong sekang banyu blabur!” (Nuh) ngucap, “Ora nana sing bisa ngayomi sekang siksané Gusti Allah neng dina kiyé seliyané Gusti Allah sing Mahaasih.” Lan ombak dadi ngalang-ngalangi antarané wong loro kuwé; mangka dhéwéké (anak kuwé) klebu wong-wong sing délelepna.

## 11:44

Lan dédhawuhna, “Hé bumi! Untalen banyumu lan hé langit! (udan!) mandhega.” Lan banyu désatna, lan préntah dépung-kasna, [^400] lan prahu kuwé minggir neng ndhuwur gunung Judi, [^401] lan dédhawuhna, “Musnaha wong-wong sing padha aniaya (dolim).”

[^400]: Yakuwé Gusti Allah wis ngleksanakna janjiné karo maténi wong sing kapir maring nabi Nuh as lan nylametna wong sing precaya.

[^401]: Gunung Judi ana neng Armenia sisih kidul, watesan karo Mesopotamia

## 11:45

Lan Nuh nyuwun maring Pengérané karo matur, “Dhuh Pengéran kula, sejatosipun anak kula niku kelebet keluwargi kula, lan saéstu janji Penjenengan niku mesthi leres. Penjenengan niku hakim ingkang paling adil.”

## 11:46

Penjenengané (Gusti Allah) ngendika, “Hé Nuh! Setemené dhéwéké kuwé ora klebu keluwargamu, merga setemené lakoné temen ora apik, merga kuwé aja pisan-pisan sliramu nyuwun maring Ingsun apa-apa sing ora sliramu ngerténi (hakékaté). Ingsun pituturi sliramu supaya (sliramu) ora klebu wong sing bodho.”

## 11:47

Kiyambeké (Nuh) matur, “Duh Pengéran kula, sejatosipun kula nyuwun pangreksa dhateng Penjenengan, saperlu nyuwun dhateng Penjenengan napa-napa sing kula mboten ngertos (hakékatipun). Menawi Penjenengan mboten paring pengamputen dhateng kula, lan mboten paring welas dhateng kula, mesthi kula kelebet tiyang ingkang kapitunan.”

## 11:48

Dédhawuhna, “Hé Nuh! Medhuna kanthi slamet aman sentosa, lan berkah sekang Ingsun nggo sliramu lan nggo kabéh umat (mukmin) sing bareng sliramu. Lan ana umat-umat sing Ingsun paringi kesenengan (neng penguripan dunya), banjur dhéwéké bakal padha ketiban siksané Ingsun sing perih.”

## 11:49

Kuwé sebagéan sekang werta-werta gaib sing Ingsun wahyokna maring sliramu (Muhammad); ora nglakon sliramu kaweruhi lan ora (uga) kaumu seurungé kiyé. Mangka sabara, setemené, pungkasan (sing apik) kuwé nggo wong-wong sing semarah (takwa).

## 11:50

Lan maring kaum ‘Ad (Ingsun utus) seduluré dhéwéké kabéh, Hud. Dhéwéké ngucap, “Hé Kaumku! Sembahen Gusti Allah, ora nana Pengéran tumrap ko kabéh seliyané Penjenengané. (Sesuwéné kiyé) ko kabéh mung padha gawé-gawé.

## 11:51

Hé kaumku! Inyong ora njaluk upah maring ko kabéh ingatasé (pengajék-ajék) kiyé. Upahku mung sekang Gusti Allah sing wis nyiptakna inyong. Apa ko kabéh ora padha mengerténi?”

## 11:52

Lan (Hud ngucap), “Hé kaumku! Padha nyuwuna pengampura maring Pengéranmu banjur tobata maring Penjenengané, mesthi Penjenengané nurunaken udan sing banget gedhéné, Penjenengané bakal nambahi kekuwatan sendhuwuré kekuwatanmu, lan aja padha mléngos dadi wong sing dosa.”

## 11:53

Dhéwéké kabéh (kaum ‘Ad) ngucap, “Hé Hud! Sliramu ora nekakna sewenéh bukti sing nyata maring inyong kabéh, lan inyong padha ora bakal ninggalna sesembahanku merga ucapanmu lan inyong kabéh ora bakal precaya maring sliramu,

## 11:54

inyong kabéh mung ngucapna lamon sebagéan sesembahané inyong wis nekakna prenyakit édan maring awakmu.” Kiyambeké (Hud) njawab, “Setemené inyong merseksi maring Gusti Allah lan seksénana lamon inyong ora cawé-cawé sekang apa sing ko padha sekuthokna,

## 11:55

kanthi seliyané, merga kuwé tindakna kabéh pengapus-apusmu maring inyong lan aja ko padha  nundha maning.

## 11:56

Setemené inyong pasrah maring Gusti Allah Pengéranku lan Pengéranmu kabéh. Ora siji-sijia mahluk obah sing duwé nyawa kejaba Penjenengané sing ngasta mbun-mbunané (ngewasani). Temen, Pengéranku neng dalan sing jejeg (adil).

## 11:57

Mangka angger ko padha mléngos, mangka temen, inyong wis mbutulna maring ko kabéh apa sing dadi kewajibanku minangka utusan maring ko kabéh. Lan Pengéranku bakal ngganti ko kabéh karo kaum sing liya, lan ko ora padha bisa gawé rubéda (mudarat) maring Penjenengané (senajan) semendhing baé. Temen, Pengéranku Maha Mbaureksa samubarang kabéh.”

## 11:58

Lan rikala siksané Ingsun teka, Ingsun nylametna Hud lan wong-wong sing padha precaya bareng kiyambeké kanthi kewelasan Ingsun. Ingsun slametna (uga) dhéwéké kabéh (neng akhérat) sekang siksa sing abot.

## 11:59

Lan kuwé mau (critané) kaum ‘Ad sing ngingkari tandha-tandha (kuwasané) Pengéra-né. Dhéwéké padha nyidrani utusan-utusan-É lan nuruti préntahé sekabéhé penguwasa sing sewenang-wenang tur duraka.

## 11:60

Lan dhéwéké kabéh tansah détutna kanthi laknat neng dunya kiyé lan (semana uga) neng dina Kiyamat. Élinga kaum ‘Ad kuwé ingkar maring Pengérané. Temen, (dadi) sirna kaum ‘Ad, umaté Hud kuwé,

## 11:61

lan maring kaum Samud (Ingsun utus) seduluré dhéwéké kabéh, Saléh. Kiyambeké ngucap, “Hé kaumku! Sembahen Gusti Allah, ora nana Pengéran tumrap ko kabéh seliyané Penjenengané. Penjenengané wis nyiptakna ko kabéh sekang bumi (lemah) lan ndadékna ko kabéh sing gawé makmu-ré, [^402] merga kuwé nyuwuna pengampura maring Penjenengané, banjur padha tobata maring Penjenengané. Setemené Pengéran-ku banget pérek (kewelasané) lan nyemba-dani (penyuwunan kewulan-É).”

[^402]: Menungsa depapanakén neng dunya (bumi) supayané ngewasani lan makmuraken dunya kuwé.

## 11:62

Dhéwéké kabéh (kaum Samud) padha ngucap, “Hé Saléh! Temen, sliramu seurungé kiyé ana neng tengah-tengahe inyong kabéh, dadi wong sing déarep-arep, kenangapa sliramu nyegah maring inyong kabéh nyembah apa sing désembah déning kaki-nininé inyong? Temen, inyong nyata-nyata ana neng sejeroné mamang lan rungsing ingatasé apa (agama) sing sliramu anjur-anjurna maring inyong kabéh.”

## 11:63

Dhéwéké (Saléh) ngucap, “Hé kaumku! Terangna maring inyong angger inyong nduwé bukti sing nyata sekang Pengéranku lan inyong déparingi rahmat (kenabian) sekang Penjenengané, mangka sapa sing bakal nulungi inyong sekang (siksané) Gusti Allah angger inyong ndurakani? Mangka ko kabéh mung bakal nambahi kapitunan maring inyong.

## 11:64

Lan hé kaumku! Kiyé unta wadon sekang Gusti Allah, minangka jimat (mukjizat) nggo ko kabéh, mangka ko jorna dhéwéké mangan neng buminé Gusti Allah, lan aja pisan-pisan ko padha ngganggu karo gangguan apa baé sing bakal nyebabna ko kabéh sigra détibani (siksa).”

## 11:65

Mangka wong-wong mau padha nyembeléh unta kuwé, banjur kiyambeké (Saléh) ngucap, “Padha seneng-senenga ko kabéh neng umahmu sesuwéné telung dina. [^403] Kuwé janji sing ora bisa dégorohna.”

[^403]: Penggawéané dhéwéké  padha nyembeléh onta kuwé sewijiné planggaran maring larangané Nabi Saleh. Merga kuwé Gusti Allah nibakna maring dhéwéké kabéh ukuman yakuwé matesi uripé dhéwéké kabéh mung neng wektu telung dina, mangka minangka simbingan, dhéwéké kabéh dékongkon seneng-seneng sedawané telung dina.

## 11:66

Mangka rikala putusané Ingsun teka, Ingsun slametna Saléh lan wong-wong sing padha precaya bareng dhéwéké kanthi kewelasan Ingsun lan (Ingsun slametna) sekang kenisthané dina kuwé. Temen, Pengéranmu, Penjenengané Mahakuwat, Mahadigdaya.

## 11:67

Banjur sewara sing gemlendhung nggepyuk wong-wong sing aniaya (dolim) kuwé nganti dhéwéké padha mati pating gléthak neng umahé.

## 11:68

Kaya-kaya dhéwéké kabéh urung nglakon manggon [^404] neng papan kuwé. Élinga, kaum Samud padha ngingkari Pengérané. Élinga, mangka temen sirna kaum Samud.

[^404]: Kaya kuwé sigrané dhéwéké deajurna déning bledhég mau, mulané dhéwéké padha ajur-mumur tanpa tilas, kaya-kaya dhéwéké kabéh ora nglakon ana.

## 11:69

Lan para utusan Ingsun (para malaékat) wis teka maring Ibrahim karo nggawa werta bebungah, kiyambeké padha ngucapna, “Rahayu,” kiyambeké (Ibrahim) njawab, “Rahayu (ingatasé sampéyan kabéh).” Mangka ora antarané suwé banjur Ibrahim nyuguhna daging pedhét sing dépanggang.

## 11:70

Mangka rikala dédeleng tangané wong-wong mau ora padha ngemék panganan, kiyambeké (Ibrahim) curiga maring kiyambeké kabeh, lan krasa kewatir maring kiyambeké kabéh. Kiyambeké kabéh (malaékat) ngucap, “Aja wedi, setemené inyong padha déutus maring kaumé Lut.”

## 11:71

Lan bojoné njanggleng, banjur dhéwéké mésem. Mangka Ingsun butulna werta bebungah ngenani (lairé) Ishak lan sewisé Ishak (bakal lair) Yakub.

## 11:72

Dhéwéké (bojoné) ngucap, “Temen aneh, apa bisa inyong bakal nglairna anak mangkané inyong wis tuwa, lan lanangku kiyé wis tuwa pisan? Kiyé temen prekara sing ora tinemu ngakal.”

## 11:73

Kiyambeké (para malaékat) ngucap, “Kenangapa sliramu krasa gumun ngenani pepesthéné Gusti Allah? (Kuwé mau) kewelasané Gusti Allah lan berkahé Gusti Allah, désuntek maring ko kabéh, hé ahli bait (sing duwé umah)! Setemené Gusti Allah Maha Kinalembana, Mahaasih.”

## 11:74

Mangka rikala rasa wedi wis ilang sekang Ibrahim lan werta bebungah wis teka maring kiyambeké, kiyambeké banjur takon-takonan karo (para malaékat) ngenani kaum Lut.

## 11:75

Ibrahim temen aris, alus atiné lan seneng bali (maring Gusti Allah).

## 11:76

Hé Ibrahim! Tinggalana (takon-takonan) kiyé, temen, pepesthéné Pengéranmu wis teka, lan dhéwéké kabéh bakal détibani siksa sing ora bisa détolak.

## 11:77

Lan rikala para utusan Ingsun (para malaékat) kuwé wis teka maring Lut, dhéwéké krasa curiga lan dhadhané krasa sesek merga (tekan)é tamu-tamu kuwé. Kiyambeké (Lut) ngucap, “Kiyé dina sing banget sulité.” [^405]

[^405]: Nabi Lut krasa susah merga tekané para utusané Gusti Allah kuwé merga dhéwéké kabéh wujud bujang sing bagus-bagus. Kaum Lut dhemen banget maring bujang-bujang sing bagus nggo nglakoni homo seksual (lanang dhemen lanang, wadon dhemen wadon). Lut krasa ora sanggup ngreksa tamuné angger ana gangguan sekang wong-wong kuwé.

## 11:78

Lan kaumé gagiyan padha teka maring kiyambeké. Lan kawit gemiyén dhéwéké kuwé padha kulina nglakoni penggawé ala. Lut ngucap, “Hé kaumku! Kiyé bocah-bocah wadoné (negari)ku lewih suci tumrap ko kabéh, mangka padha wedia maring Gusti Allah lan aja pisan-pisan padha gawé ala (aran)ku ingatasé dhayohku kiyé. Apa ora nana neng antarané ko kabéh wong sing pinter?”

## 11:79

Dhéwéké padha semaur, “ Setemené sliramu mesthi wis ngerti lamon inyong kabéh kiyé ora duwé seneng (brahi) maring bocah-bocah wadonmu, lan sliramu mesthi ngerti apa sing (setemené) inyong kabéh kepéngini.”

## 11:80

Kiyambeké (Lut) ngucap, “Sekirané inyong duwé daya (nggo nolak ko kabéh) utawa inyong bisa nglindhung maring keluwarga sing kuwat (mesthi tek lakoni).”

## 11:81

Kiyambeké kabéh (para malaékat) ngucap, “Hé Lut! Setemené inyong kabéh kiyé para utusané Pengéranmu, dhéwéké kabéh ora bisa ngganggu sliramu, merga kuwé mangkata karo nggawa keluwargamu neng pungkasane wengi lan aja ana wong siji baé sekang anta-rané sliramu kabéh nylinguk maring mburi, kejaba bojomu. Setemené dhéwéké (uga) bakal détibani (siksa) sing nibani dhéwéké kabéh. Setemené rikala tekané siksa ingatasé kaum kuwé neng wektu subuh. Mbok wektu subuh kuwé wis pérek?”

## 11:82

Mangka rikala keputusané Ingsun teka, Ingsun jungkir-walikna negariné kaum Lut, lan Ingsun krutugi dhéwéké kabéh terus-terusan karo watu sekang lemah sing kebakar,

## 11:83

sing déwéhi tenger déning Pengéranmu. Lan siksa kuwé ora adoh sekang wong-wong sing padha aniaya (dolim).

## 11:84

Lan maring (warga) Madyan (Ingsun utus) seduluré dhéwéké kabéh, Syuaib. Kiyambe-ké ngucap, “Hé kaumku! Sembaha Gusti Allah, ora nana Pengéran tumrap ko kabéh seliyané Penjenengané. Lan aja pisan-pisan ko padha nyuda takeran lan timbangan. Setemené inyong weruh ko kabéh neng kahanan sing apik (makmur). Lan setemené inyong kewatir ko bakal padha détibani siksa neng dina sing gawé ajur (Kiyamat).

## 11:85

Lan hé kaumku! Sempurnakna takeran lan timbangan kanthi adil, lan aja gawé kapitunan (maring) menungsa ingatasé hak-haké dhéwéké, lan aja padha nglakoni kejahatan neng bumi kanthi gawé kerusakan.

## 11:86

Lewihan (sing halal) sekang Gusti Allah kuwé lewih apik tumrap awakmu angger ko kabéh wong sing padha precaya. Lang inyong udu (wong) sing ngreksa ingatasé ko kabéh.

## 11:87

Dhéwéké padha ngucap, “Hé Syuaib! Apa agamamu sing préntah maring ko supaya inyong padha ninggalna apa sing désembah (déning) kaki-nininé inyong kabéh utawa nglarang inyong padha ngatur bandhané inyong nganggo cara sing inyong kepéngini? Setemene ko nyata wong sing nyata-nyata aris tur pinter.” [^406]

[^406]: Ucapan  kiyé dhéwéké padha ucapna nggo ngenyék Nabi Syuaib a.s.

## 11:88

Kiyambeké (Syuaib) ngucap, “Hé kaumku! Terangna maring inyong angger inyong duwé bukti sing nyata sekang Pengéranku lan inyong déparingi déning Penjenengané rejeki sing apik, (apa pantes inyong nyalahi dhawuhé)? Inyong ora niyat nyulayani ko kabéh ingatasé apa sing tek larang sekang kuwé. Inyong mung niyat (nekakna) sing lewih apik selaginé inyong ésih sanggup. Lan pituduh sing inyong tutna mung sekang Gusti Allah. Maring Penjenengané inyong pasrah lan maring Penjenengané inyong bali.

## 11:89

Lan hé kaumku! Aja pisan-pisan padha pesulayan antarané inyong (karo ko kabéh) njalari ko padha nglakoni dosa, nganti ko kabéh ketiban siksa kaya sing nibani kaumé Nuh, kaumé Hud, utawa kaumé Saléh, mangkané kaumé Lut kuwé ora adoh sekang ko kabéh.

## 11:90

Lan nyuwuna pengampura maring Pengéranmu kabéh, banjur padha tobata maring Penjenengané. Temen, Pengéranku Mahawelas, Mahaasih.

## 11:91

Dhéwéké kabéh padha ngucap, “Hé Syuaib! Inyong kabéh ora akéh ngertiné maring apa sing ko ucapna kuwé, mangkan nyatané inyong kabéh nyawang ko wong sing ora pideksa neng antarané inyong kabéh. Angger ora merga keluwargamu, mesthi inyong wis padha mbandhemi karo watu (maring) ko, lan sliramu uga udu wong sing duwé wibawa neng lingkungané inyong kabéh.”

## 11:92

Kiyambeké (Syuaib) njawab, “Hé kaumku! Apa keluwargaku lewih mulya tumrap ko kabéh tenimbang Gusti Allah, malah Penjenengané ko kabéh delah neng mburimu (déapengna)? Kawruhana setemené Pengéranku nglingkupi apa sing ko kabéh pergawé.

## 11:93

Lan hé kaumku! Temindaka miturut kesanggupanmu, setemené inyong temindak (uga). Mbésuk ko kabéh bakal ngerti sapa sing bakal dékenani siksa sing gawé ina lan sapa sing goroh. Lan enténana! Setemené inyong bareng ko kabéh kuwé wong sing padha ngenténi.

## 11:94

Mangka rikala keputusan Ingsun wis teka, Ingsun slametna Syuaib lan wong-wong sing padha precaya bareng kiyambeké kanthi kewelasan Ingsun. Aridené wong-wong sing padha aniaya (dolim) démusnah-na déning sewara sing gemlendhung, nganti dhéwéké padha mati pating gléthak neng umahé,

## 11:95

kaya-kaya dhéwéké kabéh urung nglakon manggon neng papan kuwé. Élinga! Musnah temen warga Madyan kayadéné kaumé Samud uga wis musnah.

## 11:96

Lan temen, Ingsun wis ngutus Musa kanthi nggawa tandha-tandha (kewasané) Ingsun lan bukti sing nyata,

## 11:97

maring Fir’aun lan para pemimpin kaumé, ning dhéwéké padha nuruti préntahé Fir’aun, mangkané préntahé Fir’aun udu (préntah) sing bener.

## 11:98

Dhéwéké (Fir’aun) mlaku neng ngarepé kaumé neng dina Kiyamat banjur nggawa dhéwéké kabéh (kaumé) mlebu maring neraka. Neraka kuwé seala-alané panggonan sing déleboni.

## 11:99

Lan dhéwéké kabéh détutna karo laknat neng kéné (dunya) lan (mengkana uga) neng dina Kiyamat. (Laknat) kuwé seala-alané peparing sing déparingna.

## 11:100

Kuwé sewetara werta ngenani negari-negari (sing wis démusnahna) sing Ingsun ceritakna maring sliramu (Muhammad). Neng antarané negari-negari kuwé sebagéan ésih ana petilasané lan (uga) ana sing wis musnah.

## 11:101

Lan Ingsun ora nganiaya (gawé kapitunan) maring dhéwéké kabéh, ning dhéwéké sing padha nganiaya maring awaké dhéwék, merga kuwé ora migunani semendhing-mendhinga tumrap dhéwéké kabéh sesembahan sing padha désembah seliyané Gusti Allah, rikala siksané Pengéranmu teka. Sesembahané kuwé mung nambahi rusak tumrap dhéwéké kabéh.

## 11:102

Lan kaya kuwé siksané Pengéranmu rikala Penjenengané nyiksa (warga) negari-negari sing padha temindak aniaya. Temen, siksané Penjenengané banget larané, banget aboté.

## 11:103

Setemené neng sing kaya kuwé mesthi ana piwulang tumrap wong-wong sing padha wedi maring siksa akhérat. Yakuwé dina rikala kabéh menungsa dékumpulna (nggo déadili) lan kuwé dina sing désekséni (déning kabéh mahluk).

## 11:104

Lan Ingsun ora bakal nundha, kejaba nganti wektu sing wis dépesthékna.

## 11:105

Rikala dina kuwé teka, ora nana sewiji wong baé sing kemucap, kejaba kanthi idin-É; mangka neng antarané dhéwéké kabéh ana sing sengsara lan ana sing begya.

## 11:106

Mangka anadéné wong-wong padha sengsara kuwé (panggonané) neng njero neraka, neng kana dhéwéké kabéh padha ngetokna lan nyerot ambekan karo ngrintih,

## 11:107

wong-wong mau  padha langgeng neng njeroné sedawané ana langit lan bumi, [^407] kejaba angger Pengéranmu ngersakna (sing liya). Temen, Pengéranmu Maha Ngleksa-nani ingatasé apa sing Penjenengané kersakna,

[^407]: Kiyé tetembungan sing maksudé nggenahna kelanggengané dhéwéké kabéh neng njero neraka selawasé. Ngalam akhérat uga duwé langit lan bumi.

## 11:108

Lan anadéné wong-wong sing begya, mangka (panggonané) neng njero suwarga; dhéwéké kabéh langgeng neng njeroné sedawané ana langit lan bumi, kejaba angger Pengéranmu ngersakna (sing liya); minangka peparing sing ora nana pedhot-pedhoté.

## 11:109

Mangka sliramu (Muhammad) aja mamang maring apa sing dhéwéké padha sembah. Dhéwéké padha nyembah kayadéné kaki-nininé nyembah seurungé. Ingsun mesthi bakal nyempurnakna piwales (maring) dhéwéké kabéh kanthi ora dékurangi semendhing-mendhinga.

## 11:110

Lan temen, Ingsun wis paring kitab (Taurat) maring Musa, banjur padha dépersulayakna. Lan angger ora nana ketetepan sing wis lewih dhisit sekang Pengéranmu, mesthi wis déleksanakna ukuman neng antarané dhéwéké kabéh. [^408] Temen, dhéwéké (wong-wong kapir Mekah) nyata-nyata neng sejeroné kebingungan lan mamang maring (Al-Qur’an).

[^408]: Sekirané ora nana ketetepan nundha siksa nggo dhéwéké kabéh nganti dina Kiyamat mesthi dhéwéké uga dépaténi rikala wektu kuwé.

## 11:111

Lan setemené maring saben-saben (sing padha pesulayan kuwé) mesthi Pengéranmu bakal paring piwales kanthi sempurna ingatasé kelakuané. Temen, Penjenengané Mahanastiti ingatasé apa sing dhéwéké padha pergawé.

## 11:112

Mangka tetepa sliramu (Muhammad) (neng dalan sing bener) kaya dhawuhé Gusti Allah maring sliramu, lan (uga) wong-wong sing tobat bareng sliramu, lan sliramu aja padha ngliwati wates. Temen, Gusti Allah Maha Mriksani (ingatasé) apa sing ko padha pergawé.

## 11:113

Lan aja pisan-pisan ko kabéh dhoyong maring wong-wong sing padha aniaya sing njalari ko kabéh desénggol geni neraka, mangkané ora nana tumrap ko kabéh sewijiné wong sing nulungi seliyané Gusti Allah, saéngga ko kabéh ora bakal déparingi pitulungan.

## 11:114

Lan laksanakna sembayang neng sekaroné pinggiré awan (esuk karo sore) lan neng bagéan kawitané wengi. Penggawéyan-penggawéyan apik kuwé mbusek kesalahan-kesalahan. Kuwé pengéling-éling nggo wong-wong sing tansah padha ngemut-emut (Gusti Allah).

## 11:115

Lan padha sabara, mangka setemené Gusti Allah ora nyewiyakna ganjarané wong sing padha nglakoni kebecikan.

## 11:116

Mangka kenangapa ora nana neng antarané umat-umat seurungé ko kabéh wong sing duwé keutaman (agama) sing gelem nyegah sekang (gawé) kerusakan neng bumi, kejaba sebagéan cilik sekang antarané wong sing wis Ingsun slametna. Lan wong-wong sing aniaya (dolim) mung padha mentingna kenékmatan lan keméwahan. Lan dhéwéké kuwé wong-wong sing padha dosa.

## 11:117

Lan Pengéranmu ora bakal ngrusak negari-negari kanthi cara aniaya (dolim), sedawané wargané (dadi) wong-wong sing padha nglakoni kebagusan.

## 11:118

Lan angger Pengéranmu ngersakna, mesthi Penjenengané dadékna menungsa umat sing sewiji, ning dhéwéké tansah padha pesulayan (penemu),

## 11:119

kejaba wong-wong sing déparingi kewelasan déning Pengéranmu. Lan nggo sing kaya kuwé Gusti Allah nyiptakna dhéwéké kabéh. Dhawuh (putusané) Pengéranmu wis tetep. “Ingsun mesthi bakal ngebeki neraka Jahanam karo jin lan menungsa (sing duraka) sekabéhé.”

## 11:120

Lan kabéh riwayat para utusan, Ingsun critakna maring sliramu (Muhammad), supaya kanthi riwayat kuwé Ingsun neguhna atimu; lan neng njeroné wis déparingna maring sliramu (sekabéhé) bebener, pitutur lan pengéling-eling nggo wong sing padha precaya.

## 11:121

Lan dhawuhna (Muhammad) maring wong-wong sing ora padha precaya, “Temindaka miturut pelungguhanmu; setemené inyong kabéh uga temen-temen bakal temindak,

## 11:122

lan enténana, setemené inyong  uga padha klebu sing padha ngenténi.”

## 11:123

Lan kagungané Gusti Allah nglingkupi wewadiné langit lan bumi lan maring Penjenengané sekabéhé urusan débalékna. Mangka sembaha Penjenengané lan padha pasraha maring Penjenengané. Lan Pengéranmu ora bakal supé ingatasé apa baé sing ko padha pergawé.

## 12:1

Alif Laam Raa. Kiyé ayat-ayat Kitab (Al-Qur’an) sing cetha.

## 12:2

Setemené Ingsun nurunaken kitab kiyé, rupané Qur’an sing nganggo Basa Arab, supaya ko kabéh padha mengerténi.

## 12:3

Ingsun nyritakna maring sliramu (Muhammad) riwayat sing paling apik kanthi mahyokna Al-Qur’an kiyé maring sliramu, lan setemené sliramu seurungé kuwé kelebu wong sing ora ngaweruhi.

## 12:4

(Élinga), rikala Yusuf matur maring ramané, “Hé ramaku! Temen, inyong (ngimpi) weruh sewelas lintang, srengéngé, lan wulan padha nyembah maring inyong.”

## 12:5

Kiyambeké (ramané) ngucap, “Hé anaku! Aja pisan-pisan sliramu critakna impénmu maring sedulur-sedulurmu, dhéwéké bakal padha gawé réka daya (nggo nyilakakna) awakmu. Temen, sétan kuwé mungsuh sing nyata tumrap menungsa.”

## 12:6

Lan kaya kuwé, Gusti Allah milih sliramu (murih dadi Nabi) lan mulang maring sliramu sebagéan tegesé (takwilé) impi lan nyempurnakna (nékmaté) maring sliramu lan maring kulawargané Yakub, kayadéné Penjenengané nyempurnakna nékmat-É maring sekaroné kakimu seurungé kuwé, (yakuwé) Ibrahim lan Ishak. Temen, Pengéranmu Maha Ngawuningani, Mahawicaksana.

## 12:7

Temen, neng (riwayaté) Yusuf lan sedulur-seduluré ana tandha-tandha (kewasané Gusti Allah) tumrap wong sing padha mertakon.

## 12:8

Rikala dhéwéké padha ngucap, “Setemené Yusuf lan seduluré (Bunyamin) kuwé lewih détresnani ramané tenimbang inyong kabéh, mangkané inyong kabéh kuwé sewiji golongan (sing kuwat). Temen, ramané dhéwék kuwé neng sejeroné keluputan sing nyata.

## 12:9

Paténana Yusuf utawa buanga kiyambeké maring sewijiné nggon supaya kawigatené rama tumplek maring ko kabéh. Lan sewisé kuwé ko padha dadi wong sing apik.”

## 12:10

Salah sijiné wong neng antarané dhéwéké ngucap, “Aja pisan-pisan ko padha merjaya Yusuf, ning cemplungna baé kiyambeké maring dhasar sumur sing peteng, supaya kiyambeké déjikot neng sebagéan wong lelana (musafir) angger ko kabéh arep temandang.”

## 12:11

Dhéwéké kabéh ngucap, “Dhuh ramané inyong kabéh! Kenangapa rika ora precaya maring inyong ngenani Yusuf, mangkané setemené inyong padha kepéngin kebecikan nggo kiyambeké.

## 12:12

Rilakna kiyambeké lunga bareng karo inyong kabéh ngésuk esuk, supaya kiyambeké seneng-seneng lan dolanan, lan inyong mesthi padha ngreksa kiyambeké.”

## 12:13

Kiyambeké (Yakub) ngucap, “Setemené lungané ko kabéh bareng kiyambeké (Yusuf) banget nyusahna inyong, lan inyong kewatir kiyambeké dépangan asu ajag, lan ko kabéh kelalén sekang dhéwéké.”

## 12:14

Setemené dhéwéké padha ngucap, “Angger dhéwéké dépangan neng asu ajag, mangkané inyong kabéh kuwé golongan (sing kuwat), angger kaya kuwé mesthi inyong wong-wong sing padha kapitunan. [^409]

[^409]: Dadi wong kecing sing uripé ora nana regané.

## 12:15

Mangka rikala dhéwéké nggawa Yusuf lan serujuk nyemplungna kiyambeké maring dhasar sumur, Ingsun wahyokna maring kiyambeké, “Sliramu mbésuk mesthi bakal nyritakna lakon kiyé maring dhéwéké kabéh, lan dhéwéké ora padha krasa.”

## 12:16

Banjur dhéwéké teka maring ramané neng wektu soré karo padha nangis.

## 12:17

Dhéwéké padha ngucap, “Dhuh ramané inyong kabéh! Setemené inyong nembé padha lunga balapan lan inyong padha ninggalna Yusuf neng sandhingé barang-barangé inyong, banjur kiyambeké dépangan déning asu ajag; lan rika mesthi ora precaya maring inyong, senajan inyong kabéh bener.”

## 12:18

Lan dhéwéké padha teka nggawa klambi jobah (sing blopot) getih palsu. Kiyam-beké (Yakub) ngucap, “Sebeneré mung awakmu dhéwék sing padha ngarani apik prekara sing ala kuwé; mangka mung sabar kuwé sing apik (tumrap inyong). Lan mung maring Gusti Allah nyuwun pitulungan ingatasé apa sing ko padha critakna.”

## 12:19

Lan banjur teka serombongan wong lelana (musafir), dhéwéké padha préntah salah sijiné wong supaya ngangsu banyu. Banjur dhéwéké ngedhunaken timbané. Dhéwéké ngucap, “Oh, senengé, kiyé ana sewiji bocah enom!” Banjur dhéwéké padha ngumpetna (bocah enom kuwé) minangka barang dagangan. Lan Gusti Allah Maha Ngawuningani apa sing dhéwéké padha pergawé.

## 12:20

Lan wong-wong mau padha ngedol (Yusuf) kanthi rega sing murah, yakuwé mung pira-pira dirham, merga dhéwéké padha ora seneng maring kiyambeké.

## 12:21

Lan wong sekang Mesir sing tuku kiyambeké ngucap maring bojoné, [^410] “Wéhna maring kiyambeké panggonan (lan ladhenan) sing apik, moga-moga kiyambeké migunani tumrap inyong kabéh utawa inyong padha alap kiyambeké dadi anak.” Lan mengkana kuwé Ingsun paring drajat sing apik maring Yusuf neng negara (Mesir) lan supaya Ingsun wulangna maring kiyambeké tegesé (takwil) impi, lan Gusti Allah kuwasa maring urusané, ning akéh-akéhé menungsa ora padha mengerténi.

[^410]: Wong sekang Mesir sing tuku Yusuf kuwé sewijiné penggedhé Mesir, Al-Aziz, biasa dengerténi kanthi jeneng Qitfir. Neng sebagéan kitab tapsir désebutna jeneng bojoné, Rail lan ana uga sing nyebut Zulaiha utawa Zaliha. Ning riwayat sing nyebutna jeneng-jeneng kuwé ora bisa détanggungjawabna.

## 12:22

Lan rikala kiyambeké wis cukup diwasa, Ingsun paring maring kiyambeké keku-wasan lan ilmu. Mengkana kuwé Ingsun paring piwales maring wong-wong sing mergawé becik.

## 12:23

Lan wong wadon sing kiyambeké (Yusuf) manggon neng umahé, nggodha maring kiyambeké. Lan wong wadon kuwé nutup lawang-lawang lan ngucap, “Ngénéh mérek maring inyong.” Yusuf ngucap, “Inyong merlindhung maring Gusti Allah, setemené bendaraku wis temindak maring inyong kanthi becik.” Setemené wong sing aniaya (dolim) kuwé ora bakal olih kebegyan.

## 12:24

Lan temen, wong wadon kuwé wis kepéngin maring kiyambeké (Yusuf). Lan Yusuf uga duwé kepénginan maring wong wadon kuwé, angger kiyambeké ora weruh sasmita (sekang) Pengérané. [^411] Mengkana kuwé, Ingsun plengosna kiyambeké (Yusuf) sekang penggawé ala lan ngeres. Setemené kiyambeké (Yusuf) klebu kawula-kawulané Ingsun sing pinilih.

[^411]: Ayat kiyé ora nidhokna lamon Nabi Yusuf a.s. duwé kekarepan sing ala maring wong wadon kuwé, ning godhané kuwé gedhé banget nganti sekirané slirané ora dekuwatna karo precaya maring Gusti Allah SWT, mesti slirané mlebu maring kemaksiyatan.

## 12:25

Lan wong loro padha balapan maring lawang, lan wong wadon kuwé mantheng klambi jobahé (Yusuf) sekang mburi nganti sewék, lan loro-loroné ketemu lanangé wong wadon kuwé neng ngarep lawang. Dhéwéké (wong wadon kuwé) ngucap, “Apa piwalesé wong sing kepéngin temindak ala maring bojomu, seliyané dékunjara utawa (déukum) karo siksa sing perih?”

## 12:26

Kiyambeké (Yusuf) ngucap, “Dhéwéké sing nggodha maring awaku.” Ana sewijiné seksi sekang kulawargané wong wadon kuwé awéh perseksén, “Angger klambi jobahé sewék sing bagéan ngarep, mangka wong wadon kuwé bener, lan kiyambeké (Yusuf) klebu wong sing goroh.

## 12:27

Lan angger klambi jobahé sewék neng bagéan mburi, mangka wong wadon kuwé sing goroh, lan kiyambeké (Yusuf) kuwé klebu wong sing bener.”

## 12:28

Mangka rikala dhéwéké (lanangé wong wadon kuwé) weruh klambi jobah (Yusuf) sing sewék bagéan mburi, dhéwéké ngucap, “Setemené kiyé sekang rekadayamu, rekadayamu nyata-nyata hébat.”

## 12:29

Hé Yusuf! “Klalénaken prekara kiyé, lan (bojoku) nyuwuna pengampura ingatasé dosamu, merga ko klebu wong sing luput.”

## 12:30

Lan wong-wong wadon neng kota padha ngucap, “Bojoné Al-Aziz nggodha lan ngarih-arih maring rewangé supaya nemungkulna dhéwéké. Rewangé nyata-nyata gawé dhéwéké kédanan. Inyong mesthi padha nganggep dhéwéké neng sejeroné kesasar sing nyata.”

## 12:31

Mangka rikala dhéwéké (bojone Al Aziz) krungu grundhengané wong-wong wadon mau, banjur dhéwéké padha déundang lan désedhiakna jagongan nggo dhéwéké kabéh, lan maring saben wong wadon kuwé déwéhna péso (nggo ngiris pangan suguhan), banjur dhéwéké (bojone Al Aziz) ngucap (maring Yusuf), “Metua (ketonaken ko) maring wong-wong kiyé.” Rikala wong-wong wadon kuwé padha weruh kiyambeké (Yusuf), dhéwéké padha kesengsem maring (bagus rupa)né, lan dhéwéké padha (ora krasa) natoni tangané dhéwék-dhéwék. Karo ngucap, “Mahasempurna Gusti Allah, kiyé udu menungsa sebaéné. Kiyé nyata-nyata malaékat sing mulya.”

## 12:32

Dhéwéké (bojoné Al-Aziz) ngucap, “Kiyé wongé sing njalari ko kabéh padha ngala-ala maring inyong merga (inyong kédanan) maring kiyambeké, lan temen, inyong wis nggoda supaya nemungkulna awaké ning kiyambeké nolak. Angger kiyambeké ora nandangi apa sing tek préntahna maring kiyambeké, mesti kiyambeké bakal déukum, lan kiyambeké bakal dadi wong sing ina.”

## 12:33

Yusuf nyenyuwun, “Dhuh Pengéran kula! Kunjara niki langkung kula remeni tenimbang nuruti kekajengané tiyang-tiyang éstri niku. Menawi kula mboten Penjenengan tebihakén saking rekadayané kiyambaké sami, mesthi kula bakal (nuruti kekajengané sami) lan mesthi kula niki kelebet tiyang sing bodho.”

## 12:34

Mangka Pengéran ngeparengna penyuwuné Yusuf, lan Penjenengané ngedohna Yusuf sekang rekadayané dhéwéké kabéh. Penjenengané Sing Maha Midhanget, Maha Ngawuningani.

## 12:35

Banjur metu pikiran neng dhéwéké kabéh sewisé weruh tandha-tandha (beneré Yusuf) lamon dhéwéké kudu padha ngunjara Yusuf nganti wektu sing pinesthi.

## 12:36

Lan bareng karo kiyambeké (Yusuf) uga mlebu wong nonoman loro maring kunjara. [^412] Salah sijiné ngucap, “Setemené inyong ngimpi meres anggur,” lan sing liyané ngucap, “Inyong ngimpi nggawa roti neng ndhuwur sirahku, sebagéan dépangan manuk. Wéhna maring inyong tegesé (takwilé). Setemené inyong padha mandhang maring ko klebu wong sing temindak becik.”

[^412]: Miturut riwayat rong pemuda kuwé ya kuwé babu-babuné raja, sewijiné babu sing ngurusi inuman raja lan sijiné maning tukang nggawé roti.

## 12:37

Kiyambeké (Yusuf) ngucap, “Panganan apa baé sing bakal déwéhna maring ko sekloron inyong wis bisa nerangna tegesé (takwilé), seurungé (panganan) kuwé butul maring ko kabéh. Kuwé sebagéan sekang apa sing déwulangna Pengéran maring inyong. Setemené inyong wis ninggalna agamané wong-wong sing ora padha precaya maring Gusti Allah, malah dhéwéké padha ora precaya maring dina wekasan.

## 12:38

Lan inyong nuruti agamané kaki-buyutku: Ibrahim, Ishak, lan Yakub. Ora patut tumrap inyong kabéh (para Nabi) nyekuthokna apa baé karo Gusti Allah. Kuwé (wujud) kanugrahan sekang Gusti Allah maring inyong kabéh, lan maring menungsa (sekabéhé); ning akéh-akéhé menungsa ora padha kesuwun.

## 12:39

Hé wong loro sing neng kunjara! Endi sing apik, pengéran-pengéran sing werna-werna kuwé apa Gusti Allah Sing Mahaesa, Mahadigdaya?

## 12:40

Apa sing ko kabéh padha sembah seliyané Penjenengané, mung jeneng-jeneng sing ko padha gawé-gawé déning ko dhéwék utawané neng kaki-ninimu. Gusti Allah ora nurunaken senajan mung sewiji keterangan ngenani (jeneng-jeneng kuwé). Keputusan kuwé mung kagungané Gusti Allah. Penjenengané wis dhawuh maring ko kabéh supaya ora nyembah seliyané maring) Penjenengané. Kuwé agama sing jejeg ning akéh-akéhé menungsa ora padha ngerténi.

## 12:41

Hé wong sekloron sing neng kunjara, “Salah siji neng antarané ko, bakal dadi peladhén sing nyedhiakna inuman arak (khamar) nggo majikané. Anadéné sing liyané maning dhéwéké bakal dépénthéng (désalib), banjur manuk-manuk padha bakal nucuki sebagéan sirahé. Wis kejawab prekara sing ko padha takokna (maring inyong).”

## 12:42

Lan kiyambeké (Yusuf) ngucap maring wong sing déngerténi bakal slamet neng antarané dhéwéké sekloron, “Terangna kahanané inyong maring majikanmu.” Banjur sétan ndadékna dhéwéké kelalén nyritakna (kahanané Yusuf) maring majikané. Merga kuwé (Yusuf) tetep neng kunjara (nganti) pirang-pirang taun lawasé.

## 12:43

Lan raja ngucap (maring para pemimpin kaumé), “Setemené inyong ngimpi weruh sapi wadon pitu lemu-lemu dépangan (neng) sapi wadon pitu sing gering-gering; pitung dhencé (gandum) sing ijo lan (pitung dhencé) liyané sing garing. Hé wong-wong sing padha pinunjul! Terangna maring inyong tegesé (takwilé) impénku kuwé angger ko kabéh bisa nakwili impi.”

## 12:44

Dhéwéké padha semaur, “(Kuwé) impén-impén sing suwung lan inyong ora padha bisa negesi impén kuwé.”

## 12:45

Lan ngucap wong sing slamet sekang antarané dhéwéké sekloron sing kémutan (maring Yusuf) sewisé sewetara wektu suwéné, “Inyong arep awéh weruh maring ko kabéh ngenani (wong sing pinter) negesi impén kuwé, mangka préntahen inyong (nemoni kiyambeké).”

## 12:46

“Yusuf, hé wong sing banget pinercaya! Terangna maring inyong kabéh (tegesé impi) ana sapi wadon pitu lemu-lemu sing mangan sapi wadon pitu sing gering-gering, lan pitung dhencé (gandum) sing ijo lan pitu liyané sing garing supayané inyong bisa bali maring wong-wong kuwé, lan supayané dhéwéké padha ngerti.”

## 12:47

Kiyambeké (Yusuf) ngucap, “Supayané ko padha tetandur pitung taun (terus-terusan) kaya biasané; banjur apa sing wis ko undhuh jorna neng dhencéané baé, kejaba semendhing nggo ko kabéh padha pangan.

## 12:48

Banjur sewisé kuwé bakal teka pitung taun sing banget angélé, sing bakal ngentongna apa sing ko kabéh simpen nggo ngadhepi kuwé (taun sing rekasa) kejaba semendhing sekang apa (winih gandum) sing ko kabéh simpen.

## 12:49

Sewisé kuwé bakal teka taun, neng kono menungsa déparingi udan (sing cukup) lan neng wektu kuwé dhéwéké kabéh padha meres (anggur).”

## 12:50

Lan rajané ngucap, “Gawanen kiyambeké maring inyong!” Rikala utusan kuwé maring kiyambeké, kiyambeké (Yusuf) ngucap, “Baliya maring majikanmu lan takokna maring dhéwéké kepriwé kahanané wong-wong wadon sing wis padha natoni tangané. Temen, Pengéranku Maha Ngawuningani réka dayané dhéwéké kabéh.”

## 12:51

Dhéwéké (raja) ngucap (maring wong-wong wadon kuwé), “Kepriwé kahananmu kabéh [^413] rikala ko padha nggodha Yusuf supayané nemungkulna awaké?” Dhéwéké kabéh padha ngucap, “Mahasempurna Gusti Allah, inyong kabéh ora weruh sing ala sekang dhéwéké.” Bojoné Al-Aziz ngucap, “Siki wis cetha bebener kuwé, pancén inyong sing nggodha lan ngarih-arih kiyambeké, lan setemené kiyambeké klebu wong sing bener.”

[^413]: Sing démaksud kahanan ya kuwé penemuné wong-wong wadon kuwé maring Yusuf apa dhéwéké kegodha karo godaan kuwé utawa ora.

## 12:52

(Yusuf) ngucap, “Sing kaya kuwé supaya dhéwéké (Al-Aziz) ngerti lamon inyong nyata-nyata ora nyidrani dhéwéké rikala dhéwéké ora neng (umah) lan setemené Gusti Allah ora karenan (ingatasé) réka dayané wong-wong sing padha cidra.

## 12:53

Lan inyong ora (ngaku) awaké inyong bébas (sekang kesalahan) mergasetemené nepsu kuwé tansah nyurung maring kejahatan, kejaba (nepsu) sing déparingi kewelasan déningPengéranku. Setemené Pengéranku Maha Ngampura, Mahawelas.

## 12:54

Lan raja ngucap, “Gawanen dhéwéké (Yusuf) maring inyong, supayané inyong milih dhéwéké (dadi wong sing kepérek maring inyong).” Rikalakiyambeké (raja) wisomong-omongan karo dhéwéké, kiyambeké (raja) ngucap, “Setemené ko (molahi) dina kiyé dadi wong sing duwé pangkat dhuwur neng kalangané inyong kabéh lanpinercaya.”

## 12:55

Dhéwéké (Yusuf) ngucap, “Dadékna inyong bendaharawan (pengreksa bandha-dunya) negara (Mesir) mergasetemené inyong wong sing bisa ngreksa, lan duwé kawruh.”

## 12:56

Lanmengkana kuwé Ingsun paring pelungguhan (pangkat)maring Yusuf neng negari kiyé (Mesir), nggo manggon neng endi baé sing dhéwéké karepna. Ingsun paring kewelasan maring sapa baé sing Ingsun kersakna, lan Ingsun ora nyepélékna ganjarané wong sing padha gawé kebecikan.

## 12:57

Lan temen, ganjaran akhérat kuwé lewih apik tumrap wong-wong sing padha precaya lan tansah padha semarah.

## 12:58

Lan sedulur-seduluré Yusuf padha teka maring (Mesir) banjur mlebu maring (panggonané) kiyambeké. Mangka kiyambeké (Yusuf) ngerti maring sedulur-seduluré, ning sedulur-sedulur kuwé padha ora wawuh (maning) maring kiyambeké (Yusuf). [^414]

[^414]: Miturut sejarah kedadéan mangsa paceklik neng Mesir lan neng seubengané, mangka kanthi dhawuhé Nabi Yaqub a.s. sedulur-seduluré Yusuf teka sekang Kan’an maring Mesir ngadhep penggedhé-penggedhé Mesir nggo njaluk banah panganan.

## 12:59

Lan rikala kiyambeké (Yusuf) nyawisna banah pangan nggo sedulurékabéh, kiyambe-ké ngucap, “Gawanen maring inyong sedulurmu sing tunggal rama karo ko kabéh (Bunyamin), apa ko kabéh ora weruh lamon inyong nyempurnakna takeran lan inyong kuwé wong sing paling apik olihé nampani dhayoh?

## 12:60

Mangkaangger kopadha ora nggawa dhéwéké maring inyong, mangka ko kabéh ora bakal olih catu (gandum) maning sekang inyong, lan ko kabéh aja mérek maring inyong.”

## 12:61

Dhéwéké kabéh padha ngucap, “Inyong kabéh bakal ngari-ariramané (nggo ngawa dhéwéké) lan inyong kabéh bakal temen-temen ngleksanakna.”

## 12:62

Lan kiyambeké (Yusuf) ngucap maring rewang-rewangé, “Lebokna barang-barangé (ijolané) dhéwéké kabéh [^415] maring njero karung-karungé supayané dhéwéké kabéh ngerti angger wis bali maring kulawargané, muga-muga dhéwéké kabéh padha bali maning. [^416]

[^415]: Miturut akéh-akéhé juru tapsir barang-barang sekang sedulur-seduluré Nabi Yusuf a.s. sing nggo dadi alat ijol bahan pangan kuwé yakuwé lumping utawa trompah.

[^416]: Temindak kiyé détrapna minangka réka-réka kanthi cara nandur pekerti maring dhéwéké, kon mengkoné padha  gelem mbalik maning maring Mesir kanthi nggawa Bunyamin.

## 12:63

Mangka rikala dhéwéké kabéh wis bali maring ramané (Yakub) dhéwéké padha ngucap,“Dhuhramané! Inyong padha ora bakal olih catu (gandum) maning (angger ora nggawa sedulurku), merga kuwé jorna baé sedulur kumangkat bareng inyong kabéh, supayané inyong padha olih dunduman, lan inyong bakal padha temen-temen ngreksa dhéwéké.”

## 12:64

Kiyambeké (Yakub) ngucap, “Kepriwé inyong arep mercayakna dhéwéké (Bunyamin) maring ko kabéh kaya olihé inyongwis mercayakna sedulurmu (Yusuf) maring ko kabéh gemiyén?” Mangka Gusti Allah kuwé pengreksa sing paling apik lan Penjenengané Mahawelas neng antarané sing padha welas.”

## 12:65

Lan rikala dhéwéké padha mbukak barang-barangé,dhéwéké padha weruh barang-barangé (sing nggo ijolan) débalékna maring dhéwéké. Dhéwéké padha ngucap, “Dhuh ramané inyong kabéh! Apa maning sing dhéwék kabéh kepéngini. Kiyé barang-barangé dhéwék débalékna maring inyong kabéh lan dhéwék bakal padha bisa awéh pangan maring kulawargané dhéwék, lan dhéwék bakal padha olih tambahan catu (gandum) bobot segawané momotan onta siji, kuwé sewiji prekara sing gampang (tumrapé raja Mesir).”

## 12:66

Kiyambeké (Yakub) ngucap, “Inyong ora bakal ngejorna dhéwéké (lunga) bareng ko kabéh, seurungé ko padha sumpah maring inyong kanthi (asmané) Gusti Allah, lamon ko kabéh mesthi bakal nggawa bali dhéwéké maring inyong maning, kejaba angger ko kabéh dékepung (mungsuh).” Sewisé dhé-wéké padha ngucapna sumpah, kiyambeké (Yakub) ngucap, “Gusti Allah dadi seksi-ingata séapa sing inyong kabéh ucapna.”

## 12:67

Lan kiyambeké (Yakub) ngucap,“Hé anak-anaku! Aja pisan-pisan ko kabéh mlebu sekang lawang gapura siji, lan mlebua sekang lawang gapura sing beda-beda; senajan kaya kuwé inyong ora bisa nggandhuli ko kabéh semendhing baésekang (pepesthéné) Gusti Allah. Putusan kuwé mungkagungané Gusti Allah. Mung maring Penjenengané inyong pasrah, lan maring Penjenengané uga padha pasrah wong-wong sing semarah.”

## 12:68

Lan rikala dhéwéké kabéh wis mlebu miturut préntahé ramané, (mlebuné dhéwéké kabéh kuwé) ora bisa nolak semendhing baé putusané Gusti Allah, (ning kuwé) mungsewijiné kepénginané Yakub sing wis détetepna. Lansetemené dhéwéké duwé kawruh, merga Ingsun wis mulang maring dhéwéké. Ning akéh-akéhé menungsa padha ora ngaweruhi.

## 12:69

Lan rikala wong-wong mau mlebu maring (nggoné) Yusuf, kiyambeké ngenggonaken seduluré (Bunyamin) neng panggonané, kiyambeké (Yusuf) ngucap, “Setemené inyong kuwé sedulurmu, aja pisan-pisan atiné ko susah ingata séapa sing wis détindakna déning dhéwéké kabéh.”

## 12:70

Mangka rikala wis décawisna banah panganan nggo sedulur-seduluré kabéh, kiyambeké (Yusuf) nglebokna cemung [^417]  maring njero karungé seduluré. Banjur ngorong-ngorong sijiné wong sing sambat-sambat, “Hé kafilah! Setemené ko kabéh kuwé jan-jané maling.”

[^417]: Sewijiné wadhah sing dégawé sekang emas sing dégunakna nggo nginum lan bisa uga nggo naker.

## 12:71

Dhéwéké kabéh padha takon, karo ngadhep maring wong (sing ndakwa). “Ko padha kélangan apa?”

## 12:72

Dhéwéké semaur, “Inyong kiyé padha kelangan cemung duwéké raja, lan sapa sing bisa mbalékna kuwé bakal olih (banah panganan sebobote) gawanonta, lan inyong jamin kuwé.”

## 12:73

Dhéwéké kabéh (sedulur-seduluré Yusuf) njawab, “Sekawit Allah, temen, ko kuwé mesthi padha ngerti, lamon inyong padha teka ora arep gawé kerusakan neng negari kiyé, lan inyong kabéh kiyé udu maling.”

## 12:74

Dhéwéké (para penggawa) takon, “Ning apa ukumané, angger kopadha goroh?”

## 12:75

Dhéwéké padha njawab, “Ukuman nggo sapa baé sing neng jero karungé détemokna (barang sing ilang kuwé), mangka dhéwéké kuwésing nampa ukumané. [^418] Mengkana kuwé inyong kabéhawéh ukuman maring wong-wong sing padha aniaya (dolim).”

[^418]: Miturut saréngaté Nabi Yakub a.s sapa wongé nyolong mangka ukumané dedadikna budhak (batur tukon) setahun.

## 12:76

Mangka dhéwéké molahi (mriksa) karung-karungé dhéwéké kabéh seurungé (mriksa) karungé seduluré dhéwék, banjur dhéwéké ngetokna (cemungé raja) kuwé sekang karungé seduluré. Mengkana kuwé Ingsun ngatur (rencana) nggo Yusuf. Kiyambeké ora bisa ngukum sedulur-seduluré miturut aturané raja, kejaba angger Gusti Allah ngersakna. Ingsun ngangkat drajaté wong sing Ingsun kersakna; lan sendhuwuré saben-saben wong sing duwé kawruh ana sing lewih ngaweruhi.

## 12:77

Dhéwéké kabéh ngucap, “Angger dhéwéké nyolong, mangkatemen, seurungé kuwé sedulur-seduluré uga nglakon nyolong.” Mangka Yusuf ngumpetna (jéngkéle) neng njero atiné, lan ora déketokna maring dhéwéké kabéh. Dhéwéké ngucap (neng jero atiné), “Kahananmu kabéh malah lewih ala. Lan Gusti Allah Maha Mriksa ni apa sing ko padha terangna.”

## 12:78

Dhéwéké padha ngucap,“DhuhTuwan! Dhéwéké kuwé duwé rama sing wis tuwa, merga kuwé jikota salah siji sekang antarané inyong minangka dadi gantiné, setemené inyong kabéh mandhang sliramu kuwé klebu wong singtemindak apik.”

## 12:79

Kiyambeké (Yusuf) ngucap, “Inyong nyuwun pangreksa maring Gusti Allah sekang nahan (sewijiné wong), kejaba wong sing inyong nemu bandhaku ana neng dhéwéké, angger inyong padha (nglakoni) kaya kuwé, tegesé inyong wong sing padha aniaya (dolim).

## 12:80

Mangka rikala dhéwéké kabéh padha pedhot pengarep-arepsekang (keputusané Yusuf) dhéwéké padha semingkir (nyambi rembugan) karo krisik-krisik. Sing paling tuwa nengantarané dhéwéké ngucap, “Ko kabéh apa ora ngerti lamon ramamu wis nyekel sumpahmu kabéh kanthi (asmané) Gusti Allah lan seurungé kuwé ko wis padha nyewiyakna Yusuf? Merga kuwé inyong arep ora ninggalna negari kiyé (Mesir), nganti ramané inyong ngolihna inyong (nggo bali), utawa Gusti Allah maringi putusan maring inyong. Lan Penjenengané kuwé hakim sing paling apik.”

## 12:81

Balia ko kabéh maring ramamu, lan ngucapa, “Dhuh rama! Setemenéanaké rika wisnyolong, lan inyong kabéh mung nyekséni apa sing inyong ngerténi, lan inyong padha ora bisa ngerténi apa sing ana neng sewaliké.

## 12:82

Lan takoni (warga) negari sing inyong padha neng kana, lan kafilah sing teka bareng inyong kabéh. Lan inyong kabéh kuwé wong sing bener.”

## 12:83

Kiyambeké (Yakub) ngucap, “Sebeneré mung awakmu dhéwék sing padha ngarani apik urusan (sing ala) kuwé. Mangka (kesabaranku) kuwé kesabaran sing apik. Moga-moga Gusti Allah nekakna dhéwéké kabéh maring inyong. Setemené Gusti Allah Maha Ngawuningani, Mahawicaksana.”

## 12:84

Lan kiyambeké (Yakub) banjur mléngos sekang dhéwéké kabéh (anak-anaké) lan ngucap, “Aduh, susahku ingatasé Yusuf,” lan mripat loroné dadi putih merga susah. Kiyambeké meneng ngampet jéngkél (maring anak-anaké).

## 12:85

Dhéwéké padha ngucap, “Sekawit Allah, rika ora lérén-lérénolihé ngémut-émut Yusuf nganti rika (kenang) prenyakit nemen utawa rika klebu wong-wong sing bakal sirna.”

## 12:86

Kiyambeké (Yakub) njawab, “Mung maring Gusti Allah inyong wadul susah lan priyatiné inyong, lan inyong ngaweruhi sekang Gusti Allah apa-apa sing ko padha ora kaweruhi.

## 12:87

Hé anak-anaku! Lungaha ko kabéh, goléta (kabar) ngenani Yusuf lan seduluré lan aja pisan-pisan pedhot pengarep-arep sekang kewelasané Gusti Allah. Setemené pedhot pengarep-arep kuwé mung (lakuné) wong mbangkang (kapir).

## 12:88

Mangka rikala dhéwéké padha mlebu maring panggonané Yusuf, dhéwéké padha ngucap, “Dhuh Tuwan! Inyong kabéh lan kulawarga padha ketiban sengsara, lan inyong padha tekamung nggawa barang sing ora nana regané, mangka cukupana catu (gandum) nggo inyong kabéh lan awéha palimarma nggo inyong kabéh. Setemené Gusti Allah bakal males maring wong-wong sing awéh palimarma (sedekah).

## 12:89

Kiyambeké (Yusuf) ngucap, “Apa ko kabéh ngaweruhi (laku ala) apa sing wis ko lakoni maring Yusuf lan seduluré merga ko kabéh ora padha rumasa (akibaté) lelakonmu kabéh kuwé?”

## 12:90

Dhéwéké kabéh ngucap, “Apa ko kuwé nyata-nyata Yusuf? ”Kiyambeké (Yusuf) njawab, “Inyong Yusuf lan kiyé sedulurku. Temen, Gusti Allah wis nglubéri kanugrahan-É maring inyong kabéh. Setemené sapa wong sing semarah (takwa) lan sabar, mangka temen, Gusti Allah ora nyepélékna ganjarané wong-wong sing padha mergawé apik.”

## 12:91

Dhéwéké kabéh ngucap, “Sekawit Allah, temen Gusti Allah wis nglewihna sliramu ngungkuli inyong kabéh, lan setemené inyong kabéh kuwé wong-wong sing luput (dosa).”

## 12:92

Kiyambeké (Yusuf) ngucap, “Neng dina kiyé ora nana pemaido ingatasé ko kabéh, moga-moga Gusti Allah paring pengampura maring ko kabéh. Lan Penjenengané Mahawelas neng antaranésing padha welas.

## 12:93

Mangkatako kabéh karo nggawa klambiku kiyé, banjur usapna maring rainé ramaku, mangko kiyambeké bakal bisa weruh maning; lan gawanen keluwargamu kabéh maring inyong.”

## 12:94

Lan rikala kafilah kuwé wis metu (sekang negari Mesir), ramané dhéwéké kabéh ngucap, “Setemené inyong wis ngrasa ambuné Yusuf, sekirané koora padha ngarani inyong linglung (mesthi ko kabéh padha mbenerna inyong).”

## 12:95

Dhéwéké kabéh (kulawargané) ngucap, “Sekawit Allah setemené rika kuwé ésih keliru baekaya gemiyén.”

## 12:96

Mangka rikala wis teka sing nggawa kabar bebungah kuwé, banjur déusapna (klambi kuwé) maring rainé (Yakub), temuli kiyam-beké bisa weruh maning. Kiyambeké (Yakub) ngucap, “Saora-orané inyong wis ngucap maring ko kabéh, lamon inyong ngaweruhi sekang Gusti Allah apa sing ko kabéh ora padha kaweruhi.”

## 12:97

Dhéwéké padha ngucap, “Dhuh rama! Suwunaken pengampura nggo inyong kabéh keluputané inyong kabéh. Setemené inyong kuwé wong singpadha luput (dosa).”

## 12:98

Kiyambeké (Yakub) ngucap, “Inyong bakal nyuwunaken pengampura nggo ko kabéh maring Pengéranku. Temen, Penjenengané Maha Ngampura, Mahawelas.”

## 12:99

Mangka rikala dhéwéké kabéh mlebu maring (panggonané) Yusuf, kiyambeké padha ngrangkul (lan nyedhiakna panggonan nggo) wong tuwané sekloron lan ngucap, “Padha mlebua maring negari Mesir, insya Allah slamet.”

## 12:100

Lan kiyambeké ngunggahna wong tuwané sekloron maring korsi dhuwur (singgasana). Lan dhéwéké (sekabéhé) padha temungkul maring kiyambeké (Yusuf). Lan kiyambeké (Yusuf) ngucap, “Dhuh ramaku! Kiyé tegesé (takwil) impénku gemiyén. Lansetemené Pengéranndadékna (impénkuwé) barang nyata. Setemené Pengéranku wis temindak apik maring inyong, rikala Penjenengané ngetokna inyong sekang kunjara lan rikala nggawa ko kabéh sekang kampung sewisé sétan ngrusak (peseduluran) antarané inyong karo sedulur-sedulurku. Temen Pengéranku Mahaaris maring apa sing Penjenengané kersakna. Temen, Penjenengané Maha Ngawuningani, Mahawicaksana.

## 12:101

Pengéran kula, sejatosé Penjenengan empun paring kenugrahan dhateng kula sebagéan kekuwasan lanempun paring wulang kawruh dhateng kula sebagéan teges (takwil) impi. (Dhuh, Pengéran) sing nyipta langit lan bumi, Penjenengan niku pengayom kulawonten dunya lan akhérat, mugi Penjenengan pendhet kula wonten selebeté kahanan semarah(Islam), lan mugi Penjenengan kempalaken kula kaliyan tiyang-tiyang ingkang saé (saléh).”

## 12:102

Kuwé temen sebagéan sekang werta gaib sing Ingsun nurunaken maring sliramu (Muhammad); mangkané sliramu ora nana neng sisihé dhéwéké kabéh, rikala dhéwéké padha mupakat ngatur rékadaya (arep nyemplungna Yusuf maring njero sumur).

## 12:103

Lan akéh-akéhé menungsa ora bakal precaya senajan sliramu (Muhammad) banget kepénginé.

## 12:104

Lan sliramu ora njaluk upah apa-apa maring dhéwéké kabéh ingatasé pengajék-ajékmu kiyé, merga (pengajék-ajék) kuwé piwulangan nggo sekabéhé néng alam.

## 12:105

Lan sepira akéhé tandha-tandha (agungé Gusti Allah) neng langit lan neng bumi sing dhéwéké kabéh padha liwati, ning dhéwéké padha mléngos sekang (tandha-tandha) kuwé.

## 12:106

Lan akéh-akéhé dhéwéké ora padha precaya maring Gusti Allah, malah dhéwéké padha nyekuthokna Penjenengané.

## 12:107

Apa dhéwéké kabéh padha ngrasa aman sekang tekané siksané Gusti Allah sing nglingkupi dhéwéké kabéh, utawa tekané Kiyamat maring dhéwéké sing dadakan lan dhéwéké padha ora rumangsa?

## 12:108

Dhawuha (Muhammad), “Kiyé dalanku, inyong karo wong-wong sing ngetutna inyong ajék-ajék (ko kabéh) maring agamané Gusti Allah kanthi precaya, Mahasuci Gusti Allah, lan inyongora klebu wong-wong sing nyekuthokna (musrik).

## 12:109

Lan Ingsun ora ngutus seurungé sliramu (Muhammad), kejaba wong lanang sing Ingsun paringi wahyu maring dhéwéké neng antarané warga negari. Ora-ora nédhéwéké kabéh padha lelungan neng bumi, banjur weruh kepriwé pungkasané wong-wong sing seurungé dhéwéké (sing padha nggorohaken utusan). Lan temen, negari akhérat kuwé lewih apik tumrap wong-wong sing padha semarah (takwa). Apa ko kabéh ora padha ngerténi?

## 12:110

Saéngga rikala para utusan ora duwé pengarep-arep maning (ngenani precayaé kaumé) lan precaya lamon dhéwéké kabéh wis dégorohna, mangka teka maring dhéwéké (para utusan) kuwé pitulungané Ingsun, banjur déslametna wong sing Ingsun kersakna. Lan siksané Ingsun ora bisa détolak sekang wong sing dosa.

## 12:111

Temen, neng crita-critané para utusankuwé ana piwulang tumrap wong-wong sing duwé nalar. (Al-Qur’an) kuwé udu cerita sing dégawé-gawé, ning mbenerna (kitab-kitab) sing seurungé, nggenahna samubarang kabéhlan minangka pituduh lan kewelasan (rahmat) nggo wong-wong sing padha precaya.

## 13:1

Alif Laam Miim Raa. Kiyé ayat-ayat Kitab (Al-Qur’an). Lan (kitab) sing déturunaken maring sliramu (Muhammad) sekang Pengéranmu kuwé bener; ning akéh-akéhé menungsa ora padha precaya (maring dhéwéké).

## 13:2

Gusti Allah sing ndhuwurna langit tanpa cagak (kayadéné) sing ko kabéh deleng, banjur Penjenengané milenggah neng nduwur ‘Arsy. Penjenengané nelukna srengéngé lan wulan; siji-sijiné mubeng miturut mangsa sing wis dépesthékna. Penjenengané ngatur urusan (mahluk-É), lan nggenahna tandha-tandha (agung-É), supaya ko kabéh precaya bakal ketemu karo Pengéranmu kabéh.

## 13:3

Lan Penjenengané sing nggelar bumi lan ndadékna gunung-gunung lan bengawan-bengawan neng sendhuwuré. Lan neng kono Penjenengané ndadékna kabéh woh-wohan padha pasang-pasangan; Penjenengané nutupna wengi maring awan. Temen, neng sing mangkana kuwé ana tandha-tandha (agungé Gusti Allah) tumrap wong-wong sing padha mikir.

## 13:4

Lan neng bumi ana bagéan-bagéan sing padha amping-ampingan, kebon-kebon anggur, tetanduran, wit kurma sing ngepang, lan sing ora ngepang; désirami karo banyu sing padha, ning Ingsun lewihna wit sing siji sekang sing liyané neng bab rasané. Temen, neng sing mengkana kuwé ana tandha-tandha (agungé Gusti Allah) nggo wong-wong sing padha mengerténi.

## 13:5

Lan angger sliramu (Muhammad) krasa gumun, mangka sing gawé gumun kuwé ucapané wong-wong mau, “Angger inyong wis padha dadi lemah apa énggané arep (débalékna) dadi mahluk sing anyar?” Dhéwéké mau sing padha ingkar maring Pengérané; lan dhéwéké (sing padha dékalungi) blenggu neng guluné kabéh. Dhéwéké kabéh sing ngenggoni neraka, wong-wong mau langgeng neng njeroné.

## 13:6

Lan wong-wong mau padha njaluk maring sliramu supaya dégelisna  (tekané) siksa seurungé (padha njaluk) kebecikan, mangkané wis kedadéan pirang-pirang tuladha siksa seurungé dhéwéké kabéh. Temen, Pengéranmu nyata-nyata kagungan pengampura tumrap menungsa ingatasé aniayané (dolimé) dhéwéké kabéh, lan temen, Pengéranmu banget keras siksa-Né.

## 13:7

Lan wong-wong kapir padha ngucap, “Kenangapa ora déturunaken maring kiyambeké (Muhammad) sewiji tandha (mu’jizat) sekang Pengérané?” Setemené sliramu kuwé mung wong sing awéh pengéling-éling; lan nggo saben-saben kaum ana wong sing awéh pituduh.

## 13:8

Gusti Allah ngawuningani apa sing dékandhut neng saben-saben wong wadon lan apa sing kurang sempurna lan apa sing (dadi) tambah neng njeroné gua garba. Lan samubarang kabéh ana takerané neng sisihé (Gusti Allah).

## 13:9

(Gusti Allah) sing ngawuningani barang sing ora keton (gaib) lan sing nyata; Sing Mahaagung, Mahaluhur.

## 13:10

Padha baé (mungguhé Gusti Allah), sapa wongé neng antarané ko kabéh sing ngumpetna ucapané lan sapa sing blak-blakan ucapané; lan sapa sing umpetan neng wektu wengi lan sing mlaku neng wektu awan.

## 13:11

Kanggone dhéwéké (menungsa) ana malaékat-malaékat sing gawéné genténan njagani, sekang ngarep lan sekang mburiné. Kiyambeké padha njagani (menungsa) merga dhawuhé Gusti Allah. Setemené Gusti Allah ora arep ngowahi kahanané sewiji kaum seurungé kaum kuwé ngowahi kahanané awaké dhéwéké kabéh. Lan rikala Gusti Allah ngersakna sing ala tumprap sewiji kaum, mangka ora nana sing bisa nolak lan ora nana pengayom tumrap wong kuwé kabéh kejaba Penjenengané.

## 13:12

Penjenengané kuwé sing meruhna kilat maring ko kabéh, sing gawé wedi lan pengarep-arep, lan Penjenengané sing ndadékna mendhung.

## 13:13

Lan gludhug padha maca tasbéh kanthi ngalembana Penjenengané (semana uga) para malaékat merga wedi maring Penjenengané, lan Gusti Allah ngeculna bledhég, banjuran nibakna kuwé maring sapa baé sing Penjenengané kersakna, selaginé wong-wong mau padha bantah-bantahan ngenani Gusti Allah, lan Penjenengané Mahakeras siksa-Né.

## 13:14

Mung maring Gusti Allah penyuwunan (donga) sing bener. Reca-reca (brehala) sing padha dhéwéké sembah seliyané Gusti Allah ora bakal bisa nyembadani apa baé nggo wong-wong mau, ora béda karo wong sing mbukak tlapakan tangané maring njero banyu supaya (banyuné) butul maring cangkemé. Mangkané banyu kuwé ora bakal butul maring cangkemé. Lan penyuwunané wong-wong mbangkang (kapir) kuwé, mung muspra anané.

## 13:15

Lan padha nyembah (sujud) maring Gusti Allah kabéh sing ana neng langit utawa sing neng bumi, becik kanthi karepé dhéwék utawané kepeksa (lan uga nyembah) wayangané kuwé kabéh, neng wektu ésuk lan wektu soré.

## 13:16

Dhawuha (Muhammad), “Sapa Pengérané langit lan bumi?” Dhawuha, “Gusti Allah.” Dhawuha, “Pantes apa ora ko padha ngalap pengayom-pengayom seliyané Gusti Allah, mangkané dhéwéké ora padha kewasa nekakna piguna (manpangat) utawa nolak rubéda (mudarat) maring awaké dhéwék?” Dhawuha, “Apa padha wong sing wuta karo wong sing weruh? Utawané, apa padha sing peteng karo sing padhang? Apa dhéwéké padha ndadékna sekuthon-sekuthon tumrap Gusti Allah sing bisa nyipta kaya ciptanané Penjenengané saéngga sekaro ciptanan kuwé padha rupa mungguh wong-wong kuwé?” Dhawuha, “Gusti Allah kuwé Sing nyipta samubarang kabéh, lan Penjenengané Pengéran Sing Mahatunggal, Mahadigdaya.”

## 13:17

Gusti Allah wis nurunaken banyu (udan) sekang langit, mangka padha mili (banyu) neng lebak-lebak miturut ukurané, mangka ilénan kuwé nggawa umpruk sing kemam-bang. Lan sekang (tosan) sing délebur neng njero geni nggo gawé pepaés utawa bekakas, lan ana (uga) umpruké kaya (umpruk ilénan) kuwé. Mengkana kuwé Gusti Allah olihé gawé peumpaman antarané sing bener lan sing luput (batil). Anadéné umpruk, bakalé ilang dadi sewenéh sing ora nana pigunané; ning sing migunani nggo menungsa bakal tetep ana neng bumi. Kaya kuwé Gusti Allah olihé gawé peumpaman.

## 13:18

Tumrap wong-wong sing padha nuhoni dhawuhé Pengéran, dhéwéké kabéh (désedhiani) ganjaran sing apik. Lan wong-wong sing ora padha nuhoni dhawuh-É, sekirané dhéwéké padha nduwéni samubarang sing ana neng bumi lan (détambahi) semeno akéhé maning, mesthi dhéwéké bakal padha nebus awaké karo samubarang kuwé. Wong-wong mau olih perétungan (hisab) sing ala lan panggonané dhéwéké kabéh kuwé neng neraka Jahanam, lan kuwé seala-alané papan panggonan.

## 13:19

Mangka apa wong sing ngaweruhi lamon sing déturunaken maring sliramu sekang Pengéranmu kuwé bebener, padha karo wong sing wuta? Mung wong sing padha duwé nalar sing bisa ngalap piwulang,

## 13:20

(yakuwé) wong-wong sing padha nuhoni janjiné Gusti Allah lan ora nglanggar janji,

## 13:21

lan wong-wong sing nyambungna apa sing dédhawuhna Gusti Allah supaya désambung-na, [^419] lan wong-wong mau padha wedi ma-ring Pengérané lan wedi maring perétungan (hisab) sing ala.

[^419]: Yakuwé nganakna sambung silaturahim lan peseduluran

## 13:22

Lan wong-wong sing padha sabar merga ngarep-arep karenané Pengérané, njejegna sembayang, lan padha awéh sumbangan (infak) sekang sebagéan rejeki sing wis Ingsun paringna maring dhéwéké, kanthi sesingidan utawané blak-blakan lan uga nolak sing ala nganggo sing apik; wong kuwé kabéh sing padha olih panggonan pungkasan (sing apik),

## 13:23

yakuwé suwarga Ngaden (‘Adn), dhéwéké padha mlebu maring njeroné bareng karo wong-wong sing apik (saléh) sekang kaki-nininé, jodho-jodhoné, lan anak-putuné, lan para malaékat padha mlebu maring panggonan-panggonané dhéwéké sekang kabéhé lawang,

## 13:24

(karo ngucap), “Rahayu ingatasé ko kabéh merga sabarmu.” Mangka nékmat temen panggonan pungkasan kuwé.

## 13:25

Lan wong-wong sing padha nyulayani janjiné Gusti Allah sewisé déucapna lan padha medhot apa sing dédhawuhna déning Gusti Allah supaya désambung lan gawé kerusakan neng bumi; wong-wong kuwé sing padha olih supata (laknat) lan papan panggonan sing ala (Jahanam).

## 13:26

Gusti Allah njembarna rejeki ingatasé sapa baé sing dékersakna lan matesi (maring sapa sing dékersakna). Dhéwéké padha seneng karo penguripan dunya, mangkané penguripan dunya kuwé mung kesenengan (sing semendhing) débandhing penguripan akhérat.

## 13:27

Lan wong-wong sing mbangkang (kapir) padha ngucap, “Kenangapa ora déturunaken maring dhewéké (Muhammad) tandha (mukjizat) sekang Pengérané?” Dhawuha (Muhammad), “Setemené Gusti Allah nyasarna [^420] sapa baé sing dékersakna lan paring pitudhuh maring wong sing tobat maring Penjenengané,”

[^420]: Gusti Allah nyasarna: wong kuwé nyasar merga ingkar lan ora gelem mahami ayat-ayat-É Gusti Allah

## 13:28

(yakuwé) wong-wong sing padha precaya lan atiné padha tentrem kanthi éling maring Gusti Allah. Élinga, mung kanthi kémutan maring Gusti Allah ati dadi tentrem.”

## 13:29

Wong-wong sing padha precaya lan nglakoni kebecikan, dhéwéké padha olih kebegyan lan panggonan bali sing apik.

## 13:30

Mengkana kuwé, Ingsun wis ngutus sliramu (Muhammad) maring sewiji umat sing seurungé umat kuwé wis temen liwat (urip) pira-pira umat, supaya sliramu macakna maring dhéwéké kabéh (Al-Qur’an) sing wis tek wahyokna maring sliramu, mangkané wong-wong kuwé padha ingkar maring Pengéran Sing Mahaasih. Dhawuha, “Penjenengané Pengéranku, ora nana sembahan kejaba Penjenengané; mung maring Penjenengané inyong pasrah lan mung maring Penjenengané inyong mertobat.”

## 13:31

Lan sekirané ana sewiji wacan (Kitab Suci)  sing kanthi kuwé gunung-gunung bisa déorag, utawa bumi dadi sigar, utawa wong sing wis mati bisa ngucap, (kuwé Al-Qur’an). Sebeneré sekabéh urusan kagungané Gusti Allah. Mangka, apa wong sing precaya padha ora ngaweruhi, lamon sekirané Gusti Allah ngersakna (sekabéhé menungsa dadi precaya), mesthi Gusti Allah paring pituduh maring menungsa sekabéhé. Lan ora wong-wong mbangkang (kapir) tansah détibani marabaya jalaran penggawéyané dhéwéké kabéh utawa marabaya kuwé kelakon neng pérek papan panggonané dhéwéké kabéh, nganti teka janjiné Gusti Allah (penelukan kota Mekah). Temen, Gusti Allah ora nyulayani janji.

## 13:32

Lan setemené pirang-pirang utusan seurungé sliramu (Muhammad) wis déperguyokna, mangka Ingsun paringi angkilan wektu nggo wong-wong mbangkang (kapir) kuwé, banjur Ingsun tumpes dhéwéké kabéh. Mangka banget nemené siksané Ingsun kuwé!

## 13:33

Mangka, apa Pengéran sing ngreksa saben awak-awakan ingatasé apa sing dhéwéké pergawé (padha karo liyané)? Dhéwéké padha gawé sekuthon-sekuthon nggo Gusti Allah. Dhawuha, “Jajal sebutna sipat-sipaté (sekuthon-sekuthon) mau.” Utawa apa ko arep atur priksa maring Gusti Allah apa sing Penjenengané ora priksa neng bumi, utawa (ngucapna prekara kuwé) sedrema ucapan neng lairé baé. Sebeneré nggo wong kapir, réka dayané dhéwéké padha  dédadékna dérasa apik, lan dhéwéké padha déalang-alangi sekang dalan (sing bener). Lan sapa wongé sing désasarna déning Gusti Allah, mangka ora nana wong sewiji baé sing awéh pituduh nggo dhéwéké.

## 13:34

Wong-wong mau olih ukuman sejeroné penguripan dunya lan siksa akhérat mesthi lewih keras. Ora nana wong sewiji baé sing ngayomi dhéwéké kabéh sekang siksané Gusti Allah.

## 13:35

Peumpaman suwarga sing déjanjékna maring wong-wong sing padha semarah (yakuwé kayadéné taman sari), neng ngisoré mili bengawan-bengawan; terus-terusan woh lan iyub. Kuwé panggonan pungkasané wong-wong sing padha semarah (takwa). Lan panggonan baliné wong-wong sing padha duraka maring Pengéran yakuwé neraka.

## 13:36

Lan wong-wong sing wis Ingsun paringaken kitab maring dhéwéké, [^421] padha bungah ingatasé apa (kitab) sing déturunaken maring sliramu (Muhammad), lan ana neng antarané golongan (Yahudi lan Nasrani), sing ngingkari sebagéané. Dhawuha, “Inyong mung dédhawuhi supaya nyembah Gusti Allah lan ora nyekuthokna Penjenengané. Mung maring Penjenengané inyong ajék-ajék (menungsa) lan mung maring Penjenengané inyong bali.”

[^421]: Wong Yahudi lan Nasrani sing wis mlebu Islam.

## 13:37

Lan mengkana kuwé Ingsun wis nurunaken (Al-Qur’an) minangka aturan (sing bener) nganggo Basa Arab. Sekirané sliramu ngetutna karepané wong-wong mau sewisé teka kawruh maring sliramu, mangka ora nana sing ngayomi lan sing nulungi sliramu sekang (siksané) Gusti Allah.

## 13:38

lan temen, Ingsun wis ngutus sewetara utusan seurungé sliramu (Muhammad) lan Ingsun paringna maring dhéwéké kabéh bojo-bojo lan anak-putu (keturunan). Lan ora nana hak tumrap sewiji utusan nekakna sewenéh tandha (mukjijat) kejaba kanthi idiné Gusti Allah. Tumrap saben jaman ana Kitab (tinemtu). [^422]

[^422]: Neng saben-saben mangsa ana hukum sekang Gusti Allah sing tematrap ingatasé kawula-kawulané miturut kersané Penjenengané

## 13:39

Gusti Allah mbusek lan netepna apa sing Penjenengané kersakna. Lan neng sisihé Penjenengané ana Ummul-Kitab (Lauh Mahfuz).

## 13:40

Lan temen angger Ingsun meruhna maring sliramu (Muhammad) sebagéan (siksa) sing Ingsun ancamna maring dhéwéké kabéh utawa Ingsun pundhut sliramu, mangka setemené kewajibanmu mung mbutulna thok, lan Ingsun pribadi sing arep ngétung-ngétung (lakoné wong-wong kuwé).

## 13:41

Lan apa dhéwéké padha ora weruh lamon Ingsun ngrawuhi tanah-tanahé (wong sing ngingkari Gusti Allah), banjur Ingsun suda (tanah-tanah) kuwé mau (cut semendhing) sekang pinggir-pinggiré? Lan Gusti Allah netepna hukum (miturut kersané Penjenengané), ora nana sing bisa nolak ketetepan-É, Penjenengané Mahasigra étungan-É.

## 13:42

Lan temen, wong seurungé dhéwéké kabéh (wong kapir Mekah) wis nganakna apus-apus, ning sekabéh réka daya kuwé ana neng kewasané Gusti Allah. Penjenengané mriksani apa sing déupayakna neng saben-saben wong, lan wong sing ingkar maring Pengérané bakal ngaweruhi nggo sapa panggonan bali (sing apik).

## 13:43

Lan wong-wong sing mbangkang (kapir) padha ngucap, “Sliramu (Muhammad) kuwé udu sewji Utusan.” Dhawuha, “Cukup Gusti Allah lan wong sing nguwasani ilmuné Al-Kitab [^423] dadi seksi antarané inyong karo ko kabéh.”

[^423]: Ulama-ulama Ahli kitab sing mlebu Islam.

## 14:1

Alif Laam Raa. (Kiyé) Kitab sing Ingsun turunaken maring sliramu (Muhammad) supaya sliramu ngetokna menungsa sekang pepeteng nuju maring cahya sing padhang kanthi idiné Pengéran, (yakuwé) nuju dalané Pengéran Sing Mahadigdaya, Maha Pinuji.

## 14:2

Gusti Allah sing kagungan apa sing ana neng langit lan apa sing ana neng bumi. Cilaka temen tumrap wong sing ingkar maring Pengéran merga penyiksa sing banget kerasé,

## 14:3

(yakuwé) wong sing padha lewih nyenengi penguripan dunya tenimbang (penguripan) akhérat, lan padha ngalang-ngalangi (me-nungsa) sekang dalané Gusti Allah lan kepéngin (dalan sing) béngkong. Dhéwéké kabéh kuwé neng sejeroné kesasar sing adoh.

## 14:4

Lan Ingsun ora ngutus sewiji utusan baé, kejaba karo basané kaumé, [^424] supaya utusan mau bisa awéh pertélan (keterangan) maring dhéwéké kabéh. Mangka Gusti Allah nyasarna sapa sing Penjenengané kersakna, lan paring pituduh maring sapa sing Penjenengané kersakna. Penjenengané Sing Mahadigdaya, Mahawicaksana.

[^424]: Al-Qur’an déturunaken kambi Basa Arab, ora banjur détegesi Al-Qur’an mung nggo wong Arab tok, ning nggo kabéh menungsa.

## 14:5

Lan temen, Ingsun wis ngutus Musa kanthi nggawa tandha-tandha (kewasané) Ingsun, (lan Ingsun dhawuh maring dhéwéké), “Tokna kaumé sliramu sekang pepeteng maring cahya sing padhang-jembrang lan émutna wong-wong kuwé kabéh maring dina-dinané Gusti Allah.” [^425] Temen, neng sing mengkana kuwé ana tandha-tandha (kewasané Gusti Allah) tumrap saben wong sing sabar lan akéh kesuwuné (sukuré).

[^425]: Kedadéan-kedadéan sing wis kelakon ingatasé kaum-kaum gemiyén uga nékmat lan siksa sing paha déalami dhéwéké kabéh.

## 14:6

Lan (élinga) rikala Musa ngucap maring kaumé, “Élinga nékmaté Gusti Allah ingatasé ko kabéh rikala Penjenengané nylametna ko sekang bala-balané Fir’aun; dhéwéké padha nyiksa ko kabéh kanthi siksa sing perih, lan nyembeléh anak-anakmu sing lanang lan ngejorna anak-anakmu sing wadon; neng sing mengkana kuwé ana sewijiné coban sing gedhé sekang Pengéranmu.”

## 14:7

Lan (élinga) rikala Pengéranmu wara-wara, “Setemené angger ko padha kesuwun (sukur), mesthi Ingsun bakal nambah (nékmat) maring ko kabéh, ning angger ko padha ngingkari (nékmat Ingsun), mangka siksané Ingsun banget aboté.”

## 14:8

Lan Musa ngucap, “Angger ko kabéh lan wong sing ana neng bumi padha ngingkari (nékmaté Gusti Allah), mangka setemené Gusti Allah Mahasugih, Maha Pinuji.

## 14:9

Apa urung butul maring ko kabéh wertané wong-wong seurungmu (yakuwé) kaumé Nuh, ‘Ad, Samud lan wong-wong sewisé dhéwéké kabéh. Ora nana sing ngaweruhi wong-wong mau seliyané Gusti Allah. Utusan-utusan wis padha teka maring dhéwéké kabéh nggawa bukti-bukti (sing nyata), ning wong-wong mau padha nutupna tangané maring cangkemé (merga wadhéh), lan ngucap, “setemené inyong ora padha precaya maring (bukti lamon) ko déutus (maring inyong kabéh), lan inyong padha nyata-nyata neng sejeroné mamang lan kemrungsung ingatasé apa sing ko anjur-anjurna maring inyong kabéh.”

## 14:10

Utusan-utusan (sing teka maring) dhéwéké kabéh ngucap, “Apa ana kemamangan maring Gusti Allah, Sing Nyipta langit lan bumi? Penjenengané nimbali ko kabéh (supayané precaya) amrih Penjenengané paring ampura sebagéan dosa-dosamu lan nundha (siksa)mu nganti butul wektu sing détemtokna?” Dhéwéké kabéh ngucap, “Sliramu mung menungsa kaya inyong kabéh. Sliramu kepéngin ngalang-alangi inyong padha (nyembah) apa sing kawit gemiyén désembah kaki-nininé inyong kabéh, merga kuwé (jajal) tekakna maring inyong bukti sing nyata.”

## 14:11

Utusan-utusan (sing teka maring) wong-wong mau ngucap maring wong-wong mau, “Inyong mung menungsa kaya ko kabéh, ning Gusti Allah paring kanugrahan maring sapa baé sing Penjenengané kersakna neng antarané kawula-kawulané. Ora pantes tumprap inyong nekakna sewiji bukti maring ko kabéh kejaba karo idiné Gusti Allah. Lan mung maring Gusti Allah baé preyogané wong sing precaya padha pasrah (tawakal).

## 14:12

Lan kenangapa inyong padha ora arep pasrah (tawakal) maring Gusti Allah, mangkané Penjenengané wis nidhokna dalan maring inyong kabéh, lan inyong temen, arep tetep sabar ingatasé pengridhu sing ko padha lakokna maring inyong kabéh. Lan mung maring Gusti Allah baé wong sing semarah (tawakal) padha pasrah awak.”

## 14:13

Lan wong-wong sing mbangkang (kapir) padha ngucap maring para utusan, “Inyong mesthi bakal ngurak sliramu sekang negariku utawané sliramu temen-temen bali maring agamané inyong kabéh.” Banjur Pengéran paring wahyu maring kiyambeké (para utusan), “Ingsun mesthi bakal ngajurna wong-wong sing aniaya (dolim) kuwé.

## 14:14

Lan Ingsun mesthi bakal mapanakén sliramu neng negari-negari kuwé sewisé wong-wong mau. Sing mengkana kuwé (yakuwé nggo) wong-wong sing padha wedi (ngadhep) maring ngersané Ingsun lan wedi maring ancamané Ingsun.”

## 14:15

Lan kiyambeké (para utusan) padha nyuwun déparingi kemenangan lan ajur (dadiné) kabéh wong sing temindak sewenang-wenang lan wateké atos,

## 14:16

neng ngarepé ana neraka Jahanam lan dhéwéké bakal déparingi inuman karo banyu nanah,

## 14:17

détenggak-tenggakna (banyu nanah kuwé) lan dhéwéké méh baé ora bisa ngeleg kuwé lan banjur teka bebaya pati maring dhéwéké sekang endi ora, ning dhéwéké ora mati-mati, lan neng ngarepé (ésih ana) siksa sing abot.

## 14:18

Peumpaman wong sing ingkar (kufur) maring Pengérané, penggawéané wong-wong kuwé kaya awu sing désembur angin gedhé neng sewiji dina sing anginé banter. Dhéwéké padha ora kuwasa (nekakna piguna) babar pisan sekang apa sing wis padha déupayakna (neng dunya). Sing mengkana kuwé (rupa) kesasar sing adoh.

## 14:19

Apa ko kabéh ora nggatékna setemené Gusti Allah wis nyiptakna langit lan bumi kanthi hak (bener)? Angger Penjenengané ngersakna, mesthi Penjenengané ngajurna ko kabéh lan nekakna makhluk sing anyar (nggo gantimu),

## 14:20

lan sing mengkana kuwé ora angél mungguhé Gusti Allah.

## 14:21

Lan wong-wong kabéh (neng ara-ara Mahsyar) padha kumpul nggo ngadhep maring ngarsané Gusti Allah, banjur wong sing ora daya ngucap maring wong sing gemedhé, “Setemené inyong kabéh gemiyén kuwé pendhérék-pendhérékmu, mangka apa ko bisa nyingkirna inyong sekang siksané Gusti Allah (ora ketang) semendhing?” Dhéwéké padha semaur, “Sekirané Gusti Allah paring pituduh maring inyong, mesthi inyong padha bisa awéh pitudhuh maring ko kabéh. Padha baé tumrap awaké dhéwék kabéh, arep nggresula utawané sabar. Awaké dhéwék ora duwé paran (panggonan) nggo padha minggat.”

## 14:22

Lan sétan ngucap rikala prekara (étung-étungan) wis dérampungna, “Setemené Gusti Allah wis njanjékna maring ko kabéh janji sing bener, lan inyong uga wis njanjékna maring ko kabéh ning inyong nyulayani. Ora nana kewasa tumrap inyong ingatasé ko kabéh, kejaba (sedrema) inyong ajék-ajék maring ko banjur ko padha manut pengajék-ajéku, merga kuwé ko aja padha ngala-ala inyong, ning ngala-ala-a awakmu dhéwék. Inyong ora bisa tulung sliramu, lan ko ora padha bisa tulung inyong. Setemené inyong ora mbenerna penggawéanmu nyekuthokna inyong (karo Gusti Allah) kawit gemiyén.” Temen, wong sing aniaya (dolim) bakal olih siksa sing perih.

## 14:23

Lan wong-wong sing padha precaya lan nindakna kebecikan délebokna maring suwarga-suwarga sing neng ngisoré mili bengawan-bengawan. Dhéwéké padha langgeng neng njeroné kanthi idiné Pengérané. Ucapan pekurmatané wong-wong mau neng njeroné (suwarga) yakuwé salam [^426] (rahayu).

[^426]: Tegesé slamet sekang sekabéh bebaya

## 14:24

Apa ko ora padha nggatékna kepriwé Gusti Allah wis gawé peumpaman tembung sing apik [^427] kaya wit sing apik, oyodé kuwat lan pangé (mumbul) maring langit,

[^427]: Klebu tembung sing apik yakuwé tembung (kalimah) tauhid, yakuwé kabéh ucapan sing ajek-ajek maring prekara apik lan ngalangi prekara sing mungkar lan uga penggawéyan sing apik. Tembung tauhid, kaya tembung La ilaha illallah.

## 14:25

(wit) kuwé ngasilna woh neng unggal wektu kanthi idiné Pengérané. Lan Gusti Allah gawé peumpaman kuwé nggo menungsa supayané padha tansah éling.

## 14:26

Lan peumpaman tembung sing ala, kaya wit sing ala, [^428] sing wis débedhul oyod-oyodé sekang bumi; ora bisa tetep (jejeg) babar pisan.

[^428]: Klebu tembung sing ala yakuwé kufur, syirik, kabéh omongan sing ora apik lan penggawéyan sing ora apik.

## 14:27

Gusti Allah neguhna (precayaé) wong-wong sing padha precaya kanthi ucapan sing teguh [^429] (sejeroné urip) neng dunya lan neng akhérat; lan Gusti Allah nyasarna wong-wong sing aniaya (dolim) lan Gusti Allah temindak apa sing Penjenengané kersakna.

[^429]: Sing dékarepna sekang ucapan sing teguh neng kéné yakuwé tembung apik sing désebutna neng ayat 24 ndhuwur.

## 14:28

Apa ko ora padha nggatékna wong-wong sing ngijoli nékmaté Gusti Allah karo ingkar maring Gusti Allah lan njlomprongna kaumé maring jurang kerusakan?

## 14:29

yakuwé neraka Jahanam, dhéwéké padha mlebu maring njeroné; lan kuwé seala-alané papan panggonan.

## 14:30

Lan dhéwéké (wong-wong kapir) wis padha ndadékna tandhingané Gusti Allah nggo nyasarna (menungsa) sekang dalané Penjenengané. Dhawuha (Muhammad), “Padha seneng-senenga ko kabéh (neng dunya), merga setemené panggonan balimu maring neraka.”

## 14:31

Dhawuha (Muhammad) maring kawula-kawulané Ingsun sing wis padha precaya, “Preyogané padha nglakoni sembayang, nyumbangna (infak) sebagéan rejeki sing wis Ingsun paringna, kanthi sidhem-sidheman utawané blag-blagan seurungé teka dina, rikala ora nana maning dol-tinuku lan batir-batiran.”

## 14:32

Gusti Allah kuwé sing wis nyiptakna langit lan bumi lan nurunaken banyu (udan) sekang langit, banjur karo (banyu udan) kuwé Penjenengané ngetokna werna-werna woh-wohan minangka rejeki nggo ko kabéh; lan Penjenengané wis nglulutna prahu nggo ko kabéh supayané laju neng segara kanthi kepareng-É, lan Penjenengané wis nglulutna bengawan-bengawan nggo ko kabéh.

## 14:33

Lan Penjenengané nglulutna srengéngé lan wulan nggo ko kabéh sing terus-terusan mubeng (neng dalané); lan wis nglulutna wengi lan awan nggo ko kabéh.

## 14:34

Lan Penjenengané wis paring maring ko sekabéh apa sing ko padha suwun maring Penjenengané. Lan angger ko padha ngétung nékmaté Gusti Allah, mesthi ko kabéh ora bakal kewawa ngétung kuwé. Temen, menungsa kuwé banget aniaya (dolim) lan banget olihé ngingkari (nékmaté Gusti Allah).

## 14:35

Lan (élinga), rikala Ibrahim nyenyuwun, “Dhuh Pengéran kula, mugi Penjenengan ndadosaken negari niki (Mekah), negari ingkang aman, lan mugi nebihaken kula lan anak-putu kula supados mboten nyembah reca (brehala).

## 14:36

Dhuh Pengéran kula, reca-reca niku empun nyasaraken kathah (saking) menungsa. Sinten ingkang ngetut kula, tiyang niku kelebet golongané kula, lan sinten ingkang duraka dhateng kula, mangka Penjenengan Maha Ngampura, Mahaasih.

## 14:37

Dhuh Pengéran kula sami, sejatosipun kula empun manggenaken sebagéan anak-putu kula wonten setunggil tanah lebak ingkang mboten nggadhahi tanem-taneman caket saking dalem Penjenengan (Baitullah) ingkang kinurmatan, dhuh Pengéran kula (ingkang mekaten niku) supados kiyambeké sedaya nglampahi sembayang, mangka mugi Penjenengan ndadosaken manah sebagéan menungsa dhoyong dhateng kiyambeké sedaya lan mugi Penjenengan paringi rejeki saking woh-wohan, mugi-mugi kiyambeké sami kesuwun (sukur).

## 14:38

Dhuh Pengéran kula sami, sejatosipun Penjenengan priksa napa ingkang kula sami umpetaken lan napa ingkang kula sami edhéngaken; lan mboten wonten sewiji-wiji ingkang samar mungguh Gusti Allah, napa ingkang wonten teng bumi utawi ugi ingkang wonten teng langit.

## 14:39

Sedaya pengalembana namung kagungané Gusti Allah ingkang empun paring kanugrahan dhateng kula wonten dinten sepuhé (kula) Ismail lan Ishak. Éstu, Pengéran kula leres-leres Maha Midhanget (nyembadani) penyuwun (donga).

## 14:40

Dhuh Pengéran kula, mugi ndadosaken kula lan anak-putu kula tiyang ingkang ajeg nglampahi sembayang, dhuh Pengéran kula sami, mugi Penjenengan ngijabahi penyuwun kula.

## 14:41

Dhuh Pengéran kula sami, mugi paring pengapunten dhateng kula lan tiyang sepuh kalih kula lan sedaya tiyang ingkang sami pitados (precaya) wonten dinten déwontenaken étang-étangan (dinten Kiyamat).”

## 14:42

Lan aja pisan-pisan ko padha ngira, lamon Gusti Allah kelimpé sekang apa sing dépergawé déning wong sing padha aniaya (dolim). Setemené Gusti Allah nundha wong-wong kuwé butul dina sing neng wektu kuwé matané (dhéwéké) padha pating pendelik,

## 14:43

dhéwéké padha teka ketharak-tharak (nekani celukan) karo ndhengalna ndhasé, éwadéné matané padha ora kemedhép lan atiné padha suwung.

## 14:44

Lan sliramu (Muhammad) awéha pengéling-éling maring menungsa neng dinané (rikala) siksa teka maring dhéwéké kabéh, mangka wong-wong sing aniaya (dolim) padha ngucap, “Dhuh Pengéran kula, paringana kula sami wekdal (wangsul teng ndunya) sinaosa sekedhap, mesthi kula sami ajeng manut dhateng timbalan Penjenengan lan badhé ndhérék dhateng para utusan.” (Maring wong-wong kuwé déucapna), “Mbokan gemiyén (neng dunya) ko wis  sumpah (lamon) ko ora pisan-pisan bakal padha  sirna?

## 14:45

Lan ko wis padha manggon neng panggonané wong sing gawé kapitunan (dolim) maring awaké dhéwék, lan wis genah tumrap ko kabéh kepriwé Ingsun temindak maring wong-wong kuwé lan Ingsun wis paring maring ko kabéh pirang-pirang peumpaman.”

## 14:46

Lan temen, wong-wong kuwé wis gawé réka daya, mangkané Gusti Allah (priksa lan bakal paring piwales) réka dayané dhéwéké kabéh. Lan setemené réka dayané wong-wong mau ora bisa ngilangna gunung-gunung. [^430]

[^430]: Ayat-ayat-É (saréngaté) Gusti Allah sing kukuh kaya gunung.

## 14:47

Mangka merga kuwé aja pisan-pisan ko padha nyana lamon Gusti Allah nyulayani janji-Né maring utusan-utusan-É. Temen, Gusti Allah Mahadigdaya lan kagungan piwales.

## 14:48

(Yakuwé) neng dina (rikala) bumi déganti karo bumi sing liya lan (semana uga) langit, lan dhéwéké kabéh (menungsa) padha kumpul (neng ara-ara Mahsyar) ngadhep Gusti Allah Sing Mahatunggal, Mahadigdaya.

## 14:49

Lan neng dina kuwé ko bakal weruh wong sing padha dosa bareng-bareng déjiret nganggo blenggu.

## 14:50

Klambiné dhéwéké kabéh sekang jer-jeran aspal lan rainé détutup déning geni neraka,

## 14:51

supaya Gusti Allah paring piwales maring saben wong ingatasé apa sing wis dhéwéké upayakna. Temen, Gusti Allah Mahasigra  étungan-É.

## 14:52

Lan (Al-Qur’an) kiyé dadi keterangan (sing sampurna) nggo menungsa, supaya dhéwéké padha déparingi pengéling-éling kanthi kuwé, supaya padha ngaweruhi lamon Gusti Allah Pengéran Sing Maha Sewiji lan supayané wong sing duwé nalar padha ngalap piwulang.

## 15:1

Alif Lam Ra. (Surah) kiyé wujud (sebagéan sekang) ayat-ayat Kitab (sing sampurna) yakuwé (ayat-ayat) Al-Qur’an sing awéh keterangan.

## 15:2

Wong-wong kapir kuwé kala-kala (mengko neng akhérat) kepéngin, énggané gemiyén (neng ndunya) dhéwéké padha dadi wong Muslim.

## 15:3

Jorna baé dhéwéké (neng ndunya kiyé) padha mangan lan seneng-seneng lan dékelalékna déning angen-angen (suwung)é, mbésuk wong-wong kuwé bakal padha ngaweruhi (akibat penggawéané).

## 15:4

Lan Ingsun ora numpes sewiji negari, kejaba wis ana pepesthéné sing détetepna nggo dhéwéké.

## 15:5

Ora nana sewiji umat sing bisa ndhisiti ajalé, lan ora (uga) bisa nyuwun penundhané.

## 15:6

Lan wong-wong mau padha ngucap, “Hé wong sing maring slirané déturunaken Al-Qur’an, setemené sliramu (Muhammad) nyata-nyata wong édan. [^431]

[^431]: Kalimah kiyé déucapna neng wong-wong kapir Mekah nggo ngina maring Nabi Muhammad.

## 15:7

Kenangapa sliramu ora nekakna malaékat maring inyong kabéh, angger sliramu klebu wong sing bener?”

## 15:8

Ingsun ora nurunaken malaékat kejaba kanthi bebener (nggo nggawa siksa) lan wong-wong mau rikala kuwé ora déwéhi penangguhan.

## 15:9

Setemené Ingsun sing nurunaken Al-Qur’an, lan mesthi Ingsun (uga) sing ngreksa (Al-Qur’an kuwé). [^432]

[^432]: Ayat kiyé awéh jaminan ingatasé suciné lan murniné Al-Qur’an selawas-lawasé.

## 15:10

Lan temen, Ingsun wis ngutus (sewetara utusan) seurungé sliramu (Muhammad) maring umat-umat sing dhisit.

## 15:11

Lan saben ana sewiji utusan sing teka maring wong-wong mau, dhéwéké padha merguyu (utusan kuwé).

## 15:12

Mengkana kuwé, Ingsun nglebokna (perguyon kuwé) maring atiné wong sing padha duwé dosa,

## 15:13

Dhéwéké padha ora precaya maring kuwé (Al-Qur’an) mangkané wis keliwat sunnatullah [^433] (pesthéné Gusti Allah) maring wong-wong sing gemiyén.

[^433]: Sunnatullah neng kéné yakuwé numpes wong sing nggorohna rasul.

## 15:14

Lan angger Ingsun bukakna maring wong-wong mau salah sijiné lawang langit, banjur dhéwéké padha terus-terusan munggah maring ndhuwuré,

## 15:15

mesthi wong-wong mau padha ngucap, “Setemené pendelengané inyong sing padha débléréngna, malah inyong wong sing padha kenang sihir.”

## 15:16

Lan temen, Ingsun wis nyiptakna klompok-klompok lintang neng langit lan ndadékna keton semanger tumrap wong sing padha nyawang,

## 15:17

lan Ingsun reksa (klompok lintang kuwé) sekang (pengridhuné) sétan sing désupatani,

## 15:18

kejaba (sétan) sing nyolong-nyolong (werta) sing bisa dérungu (sekang malaékat) banjur déuber déning semburan geni sing padhang.

## 15:19

Lan Ingsun wis nggelar bumi lan Ingsun tancepna neng sendhuwuré (yakuwé) gunung-gunung lan Ingsun thukulna neng kono samubarang kabéh miturut ukuran.

## 15:20

Lan Ingsun wis ndadékna neng kono (bumi) sumber penguripan nggo kepreluanmu, lan (Ingsun uga nyiptakna) mahluk-mahluk sing udu ko sing padha awéh rejekiné.

## 15:21

Lan ora nana sewiji-wiji kejaba neng sisihé Ingsun khazanah-É, [^434] Ingsun ora nurunaken kuwé kejaba karo ukuran sing wis détemtokna.

[^434]: Kabéh kuwé sumberé sekang Gusti Allah. Khazanah bisa détegesi gudhang.

## 15:22

Lan Ingsun wis nyilirna angin nggo ngawinaken, [^435] lan ingsun nurunaken udan sekang langit, banjur Ingsun paring ko kabéh karo (banyu) kuwé, lan udu ko kabéh sing nyimpén banyu kuwé.

[^435]: Lamuk, tanduran (ketemuné tepung sari karo putik neng kembangé tanduran), lan liya-liyané.

## 15:23

Lan temen, Ingsun sing nguripna lan matékna lan Ingsun (uga) sing marisi.

## 15:24

Lan temen, Ingsun mriksani wong sing gemiyén seurungé ko kabéh lan Ingsun mriksani uga wong sing paling keri.

## 15:25

Lan setemené Pengéranmu, Penjenengané sing bakal ngumpulna wong-wong mau. Temen, Penjenengané Mahawicaksana, Maha Ngawuningani.

## 15:26

Lan temen, Ingsun wis nyiptakna menungsa (Adam) sekang lempung garing sekang belet ireng sing déwéhi rupa.

## 15:27

Lan Ingsun wis nyiptakna jin seurungé (Adam) sekang geni sing banget panasé.

## 15:28

Lan (élinga), rikala Pengéranmu dhawuh maring para malaékat, “Temen, Ingsun bakal nyiptakna menungsa sekang lempung garing sekang belet ireng sing déwéhi rupa.

## 15:29

Mula angger Ingsun wis nyempurnakna (dadi)né, lan Ingsun wis ndamokna roh (ciptanan) Ingsun maring njeroné, mangka padha temungkula ko kabéh maring dhéwéké kanthi sujud. [^436]

[^436]: Sujud neng kéné udu maksudé nyembah, ning minangka ngormati.

## 15:30

Mangka para malaékat padha sujud kabéh bareng-bareng,

## 15:31

Kejaba Iblis. Dhéwéké ora gelem mélu bareng-bareng (para malekat) sing padha sujud kuwé.

## 15:32

Penjenengané (Gusti Allah) dhawuh, “Hé Iblis! Apa mergané ko (ora mélu) sujud bareng dhéwéké kabéh?”

## 15:33

Dhéwéké (Iblis) ngucap, “Kula mboten pisan-pisan ajeng sujud dhateng menungsa ingkang Penjenengan empun ciptakaken kiyambeké saking lempung garing saking belet cemeng ingkang déparingi rupi.”

## 15:34

Penjenengané (Gusti Allah) dhawuh, “(Angger kaya kuwé) metua sekang suwarga, merga setemené ko kenang supata (laknat),

## 15:35

lan setemené supata (laknat) kuwé tetep nibani awakmu nganti butul dina Kiyamat.”

## 15:36

Dhéwéké (Iblis) ngucap, “Dhuh Pengéran kula, (menawi kados niku) mugi paringana penangguhan dhateng kula dugi dintené (menungsa) dipun tangékaken.”

## 15:37

Gusti Allah dhawuh, “(Ya), mangka setemené ko klebu sing déparingi penangguhan,

## 15:38

nganti butul dina sing wis détemtokna (Kiyamat).

## 15:39

Dhéwéké (Iblis) ngucap, “Pengéran kula, mergi Penjenengan empun netepaken lamon kula niki kesasar, kula mesthi ajeng ndadosaken (kejahatan) keraos éndah tumrap kiyambeké (menungsa) wonten bumi, lan kula nyasaraken kiyambeké sedaya,

## 15:40

kejawi kewula-kewula Penjenengan ingkang pinilih saking antawisé kiyambeké (menungsa) sedaya.”

## 15:41

Penjenengané (Gusti Allah) dhawuh, “Kiyé dalan sing jejeg (nuju) maring Ingsun.”

## 15:42

Setemené ko (Iblis) ora bisa kewasa ingatasé kawula-kawulané Ingsun, kejaba wong-wong sing padha ngetutna ko, yakuwé wong-wong sing padha nyasar.

## 15:43

Lan temen, Jahanam kuwé nyata-nyata (panggonan) sing wis déjanjékna nggo dhéwéké (pendhéréké sétan) sekabéhé.

## 15:44

(Jahanam) kuwé duwé lawang pitu. Saben lawang (wis détetepna) nggo golongan sing wis détemtokna sekang wong-wong kuwé.

## 15:45

Setemené wong sing padha semarah (takwa) kuwé ana neng njero suwarga-suwarga (taman sari) lan (neng péreke) tuk (sing mili).

## 15:46

(Gusti Allah dhawuh), “Mlebua maring njeroné kanthi ayem-temtrem lan aman.”

## 15:47

Lan Ingsun ilangna kabéh rasa mungsuhan sing ana neng atiné wong-wong mau; dhéwéké padha krasa dadi sedulur, njagong adhep-adhepan neng ndhuwur ambén-ambén.

## 15:48

Wong-wong mau ora padha krasa sayah neng njeroné lan dhéwéké padha ora bakal détokna sekang njeroné (suwarga).

## 15:49

Wertakna maring kawula-kawulané Ingsun, lamon Ingsun Sing Maha Ngampura, Mahaasih.

## 15:50

Lan setemené siksané Ingsun kuwé siksa sing banget perihé.

## 15:51

Lan wertakna (Muhammad) maring wong-wong mau ngenani dhayohé Ibrahim (malaékat).

## 15:52

Rikala dhéwéké padha mlebu maring panggonané (Ibrahim), banjur dhayoh-dhayoh kuwé padha ngucapna, “Salaam (rahayu).” Kiyambeké (Ibrahim) ngucap, “Inyong temen-temen krasa wedi maring sampéyan  kabéh.”

## 15:53

(Dhayoh-dhayoh kuwé) ngucap, “Aja pisan-pisan sliramu wedi, setemené inyong kabéh awéh werta bebungah maring sliramu kanthi (lairé) anak lanang (sing arep dadi) wong sing pinter (Ishak).”

## 15:54

Kiyambeké (Ibrahim) ngucap, “Apa bener sampéyan kabéh awéh werta bebungah maring inyong mangkané umuré inyong wis tuwa, banjur (karo cara) kepriwé sampéyan padha awéh (werta bungah) kuwé?”

## 15:55

(Dhayoh-dhayoh kuwé) mangsuli, “Inyong padha nekakna werta bebungah maring sliramu kanthi bener, aja pisan-pisan sliramu banjur dadi wong-wong sing pedhot pengarep-arep.”

## 15:56

Kiyambeké (Ibrahim) ngucap, “Ora nana sing pedhot pengarep-arepé sekang kewelasané (rahmat) Gusti Allah kejaba wong sing nyasar.”

## 15:57

Kiyambeké (Ibrahim) ngucap, “Apa urusanmu sing penting, hé para utusan?”

## 15:58

(Dhayoh-dhayoh kuwé) mangsuli, “Setemené inyong kabéh déutus maring kaum sing padha (nglakoni) dosa,

## 15:59

kejaba para pendhéréké Lut. Setemené inyong kabéh mesthi nylametna wong-wong mau kabéh,

## 15:60

kejaba bojoné, inyong padha wis nemtokna, lamon dhéwéké klebu wong sing détinggal (bareng wong kapir liyané).

## 15:61

Mangka rikala utusan kuwé teka maring para pendhéréké Lut,

## 15:62

Kiyambeké (Lut) ngucap, “Setemené sampéyan kabéh wong sing inyong ora wawuh.”

## 15:63

(Para utusan) mangsuli, “Setemené inyong kabéh kiyé teka maring sliramu nggawa siksa sing tansah dégorohna déning dhéwéké kabéh.

## 15:64

Lan inyong padha teka maring sliramu nggawa bebener lan temen, inyong kabéh wong sing bener.

## 15:65

Mangka padha lunga sliramu neng wekasané wengi bareng keluwargamu, lan tutna dhéwéké kabéh sekang mburi. Aja ana neng antarané sliramu sing nylinguk maring mburi lan terusna mlaku maring panggonan sing dépréntahna maring sliramu.”

## 15:66

Lan wis Ingsun tetepna maring kiyambeké (Lut) ketetepan kuwé, lamon wekasané wong-wong kuwé (umate Lut sing duraka) arep détumpes-kelor (entong-entongan) neng wektu subuh.

## 15:67

Lan padha teka wong-wong kota kuwé [^437] (maring umahé Lut) kanthi bungah (jalaran tekané dhayoh-dhayoh mau).

[^437]: Kota Sodom sing ana neng péreké Laut Tengah.

## 15:68

Kiyambeké (Lut) ngucap, “Setemené wong-wong kiyé dhayohku; mangka ko aja padha gawé wirang maring inyong,

## 15:69

Lan padha semaraha (takwa) maring Gusti Allah lan aja gawé inyong dadi ina.”

## 15:70

(Wong-wong kuwé) padha ngucap, “Apa inyong kabéh ora wis nglarang sliramu supaya aja (njagani) menungsa?” [^438]

[^438]: Wong-wong kuwé padha kepéngin nglakoni homo seksual (lanang dhemen lanang) kambi dhayoh-dhayoh mau (sing jané malaékat) lan pancén dhéwéké wis padha nglakon ngancam Lut supayané aja ngalang-alangi dhéwéké padha nglakoni penggawéyan kaya kuwé.

## 15:71

Kiyambeké (Lut) ngucap, “Kaé bocah-bocah wadoné (negari)ku (rabia karo dhéwéké kabéh), angger ko kabéh arep temindak.”

## 15:72

(Gusti Allah dhawuh), “Sekawit umurmu [^439] (Muhammad), temen, dhéwéké padha gonjang-ganjing neng sejeroné wuru (kesasar).

[^439]: Wong Arab kulina supata karo umuré wong. Neng kéné Gusti Allah supata karo umur utawa uripé Nabi Muhammad nggo mulyakna penjenengané.

## 15:73

Mangka dhéwéké padha détumpes déning swara seru sing gemlendhung, rikala srengéngé arep mlethék.

## 15:74

Mangka Ingsun jungkir-walik (negari kuwé) lan Ingsun udani wong-wong mau karo watu sekang lemah sing atos.

## 15:75

Temen, neng sing mengkana kuwé nyata-nyata ana tandha (kuwasané Gusti Allah) tumrap wong sing nggatékna tandha-tandha,

## 15:76

lan temen, (negari) kuwé nyata-nyata anané neng dalan sing ésih ajeg (déliwati menungsa).

## 15:77

Temen, neng sing mengkana kuwé nyata-nyata ana tandha (kuwasané Gusti Allah) tumrap wong sing padha precaya.

## 15:78

Lan setemené warga Aikah [^440] kuwé nyata-nyata kaum sing aniaya (dolim),

[^440]: Wong-wong Aikah kuwé kaumé Nabi Syuaib. Aikah kuwé panggonan sing ana alasé neng tlatah Madyan.

## 15:79

mangka Ingsun tumpes dhéwéké kabéh. Lan setemené loro-loroné (negari) [^441] kuwé anané neng siji alur dalan gedhé.

[^441]: Yakuwé kotané kaum Lut (Sodom) lan Aikah.

## 15:80

Lan setemené wong-wong negari Hijr [^442] wis padha nggorohna para utusané, [^443]

[^442]: Wong-wong kota Hijr yakuwé kaum Samud. Hijr kuwé nggon sing anané neng Wadi Qura antarané Medinah lan Suriah.

[^443]: Sing démaksud para utusan neng kéné yakuwé Nabi Saléh. Mestiné neng kéné désebuté rasul, ning désebutna para utusan (jamak) merga nggorohna siji utusan padha karo nggorohna kabéh utusan.

## 15:81

lan Ingsun wis nekakna maring wong-wong kuwé tandha-tandha (kewasané) Ingsun, ning dhéwéké padha mléngos sekang (tandha-tandha) kuwé,

## 15:82

lan wong-wong mau padha natah umah-umah sekang gunung watu, (sing dépanggoni) kanthi rasa aman.

## 15:83

Banjur dhéwéké kabéh détumpes karo sewara seru sing gemlendhung neng wektu esuk, [^444]

[^444]: Kedadéan kuwé ana neng dina kepapat, sewisé tekané aban-aban maring wong-wong mau.

## 15:84

saéngga ora nana piguna tumrap wong-wong kuwé, apa sing wis dhéwéké padha upayakna.

## 15:85

Lan Ingsun ora nyiptakna langit lan bumi uga apa sing ana neng antarané sekloroné, kejaba kanthi bener. Lan temen, Kiyamat mesthi arep teka, mangka awéha ngampura (wong-wong kuwé) kanthi cara sing apik.

## 15:86

Temen, Pengéranmu, Penjenengané Sing Maha Nyipta, Maha Ngawuningani.

## 15:87

Lan temen, Ingsun wis paring maring sliramu pitu (ayat) sing (déwaca) bolan-balén [^445] lan Al-Qur’an sing agung.

[^445]: Sing démaksud pitung ayat sing débolan-baléni yakuwé surat Al-Fatihah sing kesungsun sekang pitung ayat. Sebagéan juru tapsir ngarani pitung surat sing dawa yakuwé Al-Baqarah, Ali Imran, Al-Maidah, An-Nisa’, Al-A’raf, Al-An’am lan Al-Anfal utawa At-Taubah.

## 15:88

Aja pisan-pisan sliramu (Muhammad) nujokna penyawangmu maring kenékmatané urip sing wis Ingsun paringna maring seweta-ra golongan neng antarené wong-wong mau (wong kapir), lan aja pisan-pisan sliramu krasa susah ingatasé dhéwéké kabéh lan sing andhap-asor sliramu maring wong sing padha precaya.

## 15:89

Lan dhawuha (Muhammad), “Setemené inyong kiyé wong sing awéh pengéling-éling sing nyata.”

## 15:90

Kayadéné (Ingsun wis awéh pengéling-éling), Ingsun wis nurunaken (siksa) maring wong sing milah-milah (Kitabé Gusti Allah), [^446]

[^446]: Wong-wong sing nampa sebagéan isiné Kitab lan nolak sebagéan sing liya.

## 15:91

(yakuwé) wong-wong [^447] sing ndadékna Al-Qur’an kebagi-bagi.

[^447]: Yakuwé wong Yahudi lan Nasrani sing mbagi Al-Qur’an, ana bagéan sing dhéwéké padha precaya lan nana uga sing dhéwéké padha ingkari.

## 15:92

Mangka sekawit (sekawit) Pengéranmu, Ingsun mesthi bakal nakoni wong-wong mau kabéh,

## 15:93

ngenani apa sing wis dhéwéké padha lakoni gemiyén.

## 15:94

Mangka butulna (Muhammad), kanthi blag-blagan kabéh sing dédhawuhna (maring sliramu) lan mléngosa sekang wong sing nyekuthokna (musrik).

## 15:95

Setemené Ingsun ngreksa sliramu (Muhammad) sekang (jahaté) wong sing padha merguyu (sliramu),

## 15:96

(yakuwé) wong-wong sing nganggep anané Pengéran seliyané Gusti Allah; dhéwéké kabéh kuwé mbésuk ngaweruhi (akibaté).

## 15:97

Lan temen Ingsun ngawuningani lamon dhadhamu dadi sesek merga apa sing déucapna déning dhéwéké kabéh,

## 15:98

mangka maha-sucékana (Gusti Allah) kanthi memuji Pengéranmu lan dadia sliramu neng antarané wong sing padha nyembah (sembayang),

## 15:99

Lan sembaha Pengéranmu nganti yakin (pati) teka maring sliramu.

## 16:1

Ketetepané Gusti Allah [^448] mesthi tekané, mangka aja pisan-pisan sliramu nuwun supayané kuwé dégelisna (teka)né. Mahasuci Gusti Allah lan Mahaluhur Penjenengané sekang apa sing dhéwéké padha sekuthokna.

[^448]: Dina Kiyamat sing wis déancamna maring wong musrik.

## 16:2

Penjenengané nurunaken para malaékat nggawa wahyu kanthi dhawuhé Penjeneng-ané maring sapa sing Penjenengané ker-sakna neng antarané kawula-kawula-Né, (kanthi dhawuh) yakuwé, “Émutna (kawula-kawulané Ingsun), lamon ora nana Pengéran seliyané Ingsun, mangka semaraha (takwa) ko kabéh maring Ingsun.”

## 16:3

Penjenengané nyiptakna langit lan bumi kanthi bener. Mahaluhur Gusti Allah sekang apa sing dhéwéké padha sekuthokna.

## 16:4

Penjenengané wis nyiptakna menungsa sekang mani, ning nyatané dhéwéké (me-nungsa) dadi tukang mbangkang sing nyata.

## 16:5

Lan kéwan-kéwan ingon wis déciptakna Penjenengané nggo sliramu, neng (kéwan) kuwé ana (wulu) sing ngangetna lan pirang-pirang piguna, lan sebagéané ko padha pangan.

## 16:6

Lan ko kabéh olih keéndahan neng kono (kéwan-kéwan ingon), rikala ko padha nggawa bali maring kandhang lan rikala ko padha ngeculna kéwan kuwé (maring nggon pangonan).

## 16:7

Lan kéwan-kéwan kuwé ngangkut gawanané ko kabéh maring sewiji negari sing ko padha ora kewawa njujug, kejaba kanthi rekasa. Temen, Pengéranmu Mahawelas, Mahaasih,

## 16:8

lan (Penjenengané wis nyiptakna) jaran, bagal, [^449] lan keledai, nggo ko kabéh tumpaki lan (dadi) pepaés. Gusti Allah nyiptakna apa sing ko ora padha kaweruhi.

[^449]: Bagal kuwé pranakané jaran karo keledai.

## 16:9

Lan haké Gusti Allah nerangna dalan sing jejeg, lan neng antarané ana (dalan) sing nyimpang. Lan angger Penjenengané nger-sakna, mesthi Penjenengané paring pituduh maring ko kabéh (maring dalan sing bener).

## 16:10

Penjenengané sing wis nurunaken banyu (udan) sekang langit nggo ko kabéh, sebagéané dadi inuman lan sebagéané (nyuburna) tanduran, neng kono ko padha angon ingon-ingonmu.

## 16:11

Karo (banyu udan) kuwé Penjenengané nukulna nggo ko kabéh tanduran, zaitun, korma, anggur lan sekabéh wernané woh-wohan. Temen, neng sing mengkana kuwé nyata-nyata ana tandha (agungé Gusti Allah) tumrap wong sing padha mikir.

## 16:12

Lan Penjenengané nundhukna wengi lan awan, srengéngé lan wulan nggo ko kabéh, lan lintang-lintang dékendhalékna kanthi dhawuh-É. Temen, neng sing mengkana kuwé nyata-nyata ana tandha-tandha (agungé Gusti Allah) tumrap wong-wong sing padha mengerténi.

## 16:13

Lan (Penjenengané uga ngendhalékna) apa sing Penjenengané ciptakna nggo ko kabéh neng bumi kiyé kanthi pirang-pirang rupa lan wernané. Temen, neng sing mengkana kuwé nyata-nyata ana tandha-tandha (agungé Gusti Allah) tumrap kaum sing padha ngalap piwulang.

## 16:14

Lan Penjenengané sing nundhukna segara (nggo ko kabéh), supayané ko padha bisa mangan daging sing seger (iwak) sekang kono, lan (sekang segara kuwé) ko padha ngarah pepaés sing ko padha enggo. Ko kabéh (uga) weruh prahu sing laju neng kana, lan supaya ko padha nggolét sebagéan kanugrahané Penjenengané, lan supaya ko padha kesuwun (sukur).

## 16:15

Lan Penjenengané nancepna gunung neng bumi supaya bumi ora goncang bareng karo ko kabéh, (lan Penjenengané nyiptakna) bengawan-bengawan lan dalan-dalan supayané ko padha olih pituduh.

## 16:16

Lan (Penjenengané nyiptakna) tandha-tandha (tengara dalan). Lan kanthi lintang-lintang wong-wong padha olih pituduh.

## 16:17

Mangka apa (Gusti Allah) sing nyiptakna, padha karo apa apa sing ora bisa nyiptakna? Kenangapa ko padha ora ngalap piwulang?

## 16:18

Lan angger ko padha ngétung nékmaté Gusti Allah, mesthi ko kabéh ora bakal bisa ngétung kuwé. Temen, Gusti Allah temen-temen Maha Ngampura, Mahaasih.

## 16:19

Lan Gusti Allah priksa apa sing ko padha umpetna lan apa sing ko padha edhéngna.

## 16:20

Lan (reca-reca) sing dhéwéké padha sembah seliyané Gusti Allah, ora bisa gawé sewiji apa, (kosok-baliné) reca-reca kuwé (dhéwék) dégawé neng menungsa.

## 16:21

(reca-reca kuwé) barang mati, ora urip, lan reca-reca kuwé ora ngaweruhi kapan (wong sing padha nyembah dhéwéké) détangékna.

## 16:22

Pengéranmu kuwé Pengéran sing Mahatunggal. Mangka wong sing ora padha precaya maring akhérat, atiné padha ngingkari (ketunggalané Gusti Allah), lan dhéwéké kabéh wong sing gemedhé.

## 16:23

Ora nana kemamangan maning lamon Gusti Allah priksa apa sing dhéwéké padha umpetna lan apa sing dhéwéké padha edhéngna. Setemené Penjenengané ora karenan maring wong sing gemedhé.

## 16:24

Lan angger détakokna maring dhéwéké kabéh, “Apa sing wis déturunaken déning Pengéranmu?” wong-wong kuwé semaur, “Dongéng-dongéngé wong gemiyén,”

## 16:25

(ucapané wong-wong kuwé) marékna dhéwéké kabéh neng dina Kiyamat padha manggul dosa-dosané dhéwék kanthi sampurna, lan sebagéan dosa-dosané wong sing dhéwéké padha sasarna sing ora ngerti babar pisan (lamon dhéwéké padha désasarna). Élinga, banget alané (dosa) sing padha dépanggul kuwé.

## 16:26

Temen, wong-wong sing seurungé dhéwéké wis nganakna réka daya, mangka Gusti Allah ngajurna umah-umahé wong-wong mau kawit sekang mesirahé (pondhasiné), banjur payoné (umah kuwé) ambruk ngurugi dhéwéké sekang ndhuwuré, lan siksa kuwé teka maring wong-wong sekang paran sing ora dhéwéké nyana.

## 16:27

Banjur Gusti Allah nginakna wong-wong kuwé neng dina Kiyamat, lan dhawuh, “Neng ngendi sekuthon-sekuthon Ingsun kuwé sing (merga mbélani sekuthon mau) ko padha tansah nyatroni slirané kabéh (nabi-nabi lan wong sing precaya)?” Wong-wong sing déparingi ilmu ngucap, [^450]  “Setemené kanisthan lan siksa neng dina kiyé détibakna maring wong sing padha mbangkang (kapir),”

[^450]: Para malaékat, nabi-nabi lan wong sing padha precaya.

## 16:28

(yakuwé) wong-wong sing déjabud nyawané déning malaékat ana neng sejeroné kahanan dhéwéké lagi (nglakoni) aniaya (dolim) maring awaké dhéwék, banjur dhéwéké padha pasrah awaké (karo ngucap), “Inyong kabéh babar pisan ora nglakon temindak sewiji kejahatan baé.” (Malaékat mangsuli), “Nglakon! Setemené Gusti Allah Maha Ngawuningani apa sing wis ko padha pergawé.”

## 16:29

Mangka mlebua lawang-lawang neraka Jahanam, ko kabéh langgeng neng njeroné. Mesthi kuwé seala-alané panggonané wong sing padha ngagulna awaké dhéwék.

## 16:30

Lan banjur déngendikakna maring wong-wong sing padha semarah (takwa), “Apa sing wis déturunaken déning Pengéranmu?” Dhéwéké padha semaur, “Kebecikan.” Nggo wong-wong sing nglakoni kebecikan neng dunya kiyé olih (piwales) sing apik. Lan setemené negari akhérat mesti lewih apik. Lan kuwé seapik-apiké panggonan nggo wong sing padha semarah (takwa),

## 16:31

(yakuwé) suwarga-suwarga Ngaden (‘Adn) sing wong-wong kuwé padha leboni, mili neng ngisoré bengawan-bengawan, neng njero (suwarga) kuwé dhéwéké padha olih sekabéh apa sing dékepéngini. Mengkana kuwé Gusti Allah olihé paring piwales maring wong sing padha semarah (takwa),

## 16:32

(yakuwé) wong sing rikala dépundhut déning para malaékat neng kahanan sing apik, [^451] dhéwéké (para malaékat) padha ngucap (maring wong-wong kuwé), “Salamun ‘alaikum (rahayu ingatasé ko kabéh), mlebua maring suwarga merga apa sing wis ko kabéh pergawé.”

[^451]: Mati neng kahanan suci sekang kufur lan maksiyat, utawa uga kena détegesi wong-wong kuwé mati neng kahanan seneng merga ana werta bebungah sekang malaékat angger wong-wong kuwé arep mlebu suwarga.

## 16:33

Ora nana sing déenténi (déning) dhéwéké kabéh (wong kapir) seliyané tekané para malaékat maring dhéwéké [^452] utawa tekané dhawuhé Pengéranmu. [^453] Mengkana kuwé sing délakoni déning wong-wong (kapir) seurungé dhéwéké kabéh. Gusti Allah ora gawé kapitunan (dolim) maring wong-wong mau, ning malah dhéwéké sing padha (tansah) gawé kapitunan (dolim) maring awaké dhéwék.

[^452]: Yakuwé tekané malaékat nggo njabud nyawané.

[^453]: Yakuwé tekané siksa sekang Gusti Allah nggo numpes wong-wong kuwé.

## 16:34

Mangka wong-wong mau détibani siksa (merga) penggawéané lan délingkupi siksa sing gemiyén padha dhéwéké perguyokna.

## 16:35

Lan wong-wong sing nyekuthokna (musrik) padha ngucap, “Angger Gusti Allah ngersakna, mesthi inyong kabéh ora bakal nyembah apa baé seliyané Penjenengané, becik inyong utawa rama-ramané inyong kabéh, lan (uga) inyong ora padha nglarang (ngaramna) sewiji apa kejaba kanthi (idiné) Penjenengané.” Mengkana kuwé sing dépergawé déning wong-wong seurungé dhéwéké kabéh. Ora liya kewajibané para utusan mung mbutulna (amanaté Gusti Allah) kanthi pertela.

## 16:36

Lan temen, Ingsun wis ngutus siji utusan (rasul) nggo saben-saben umat (seperlu ngajék-ajék), “Sembaha Gusti Allah, adohi Taghut (sembahan seliya-Né)”, banjur neng antarané dhéwéké ana sing padha déparingi pituduh déning Gusti Allah lan ana uga sing tetep neng sejeroné kesasar. Mangka mlakua ko kabéh neng bumi lan gatékna kepriwé akibaté wong sing nggorohna (para utusan).

## 16:37

Angger sliramu (Muhammad) banget olihé ngarep-arep supayané wong-wong kuwé padha olih pituduh, mangka setemené Gusti Allah ora bakal paring pituduh maring wong sing désasarna déning Penjenengané, lan dhéwéké kabéh ora duwé penulung.

## 16:38

Lan wong-wong mau padha sumpah kanthi (asmané) Gusti Allah karo sumpah sing temenan, “Gusti Allah ora bakal nangékna wong sing mati.” Ora kaya kuwé (mesthi Gusti Allah bakal nangékna), minangka sewiji janji sing bener sekang Penjenengané, ning akéh-akéhé menungsa ora ngaweruhi,

## 16:39

supaya Penjenengané nggenahna maring wong-wong mau apa sing padha dépersulayakna, lan supaya wong kapir padha ngerti lamon dhéwéké kuwé wong sing padha goroh.

## 16:40

Setemené sabdané Ingsun maring sewiji-wiji angger Ingsun ngersakna, Ingsun mung ngendika maring dhéwéké, “Dadia!” Mangka banjur demadi sewiji-wiji kuwé.

## 16:41

Lan wong sing padha boyong (hijrah) krana Gusti Allah sewisé déaniaya (dédolimi), mesthi Ingsun bakal paring panggonan sing apik maring dhéwéké kabéh neng dunya. Lan ganjaran neng akhérat mesthi lewih gedhé, sekirané dhéwéké padha ngaweruhi,

## 16:42

(yakuwé) wong sing padha sabar lan mung maring Gusti Allah dhéwéké padha pasrah (tawakal).

## 16:43

Lan Ingsun ora ngutus seurungé sliramu (Muhammad), kejaba sewiji wong lanang sing Insun paringi wahyu maring dhéwéké; mangka takona maring wong sing duwé kawruh [^454] angger sliramu ora ngaweruhi,

[^454]: Yakuwé wong sing duwé kawruh ngenani nabi lan kitab-kitab.

## 16:44

(dhéwéké kabéh Ingsun utus) kanthi nggawa keterangan-keterangan (mukjijat) lan kitab-kitab. Lan Ingsun turunaken az-Zikr (Al-Qur’an) maring sliramu, supaya sliramu nerangna maring menungsa apa sing wis déturunaken maring dhéwéké kabéh [^455] lan supayané (menungsa) padha mikirna,

[^455]: Yakuwé préntah, larangan, aturan, lan liya-liyané sing ana neng Al-Qur’an.

## 16:45

mangka apa wong sing gawé réka daya jahat kuwé, ngrasa aman (sekang bebaya) déamblesnané bumi déning Gusti Allah bareng karo dhéwéké kabéh, utawa (ingatasé) tekané siksa maring wong-wong mau sekang paran sing dhéwéké ora padha nyana,

## 16:46

utawa Gusti Allah nyiksa dhéwéké kabéh rikala padha neng dalan; saéngga dhéwéké padha ora kewawa nolak (siksa kuwé),

## 16:47

utawa Gusti Allah nyiksa wong-wong mau cuk semendhing (nganti tumpes). [^456] Mangka temen, Pengéranmu Mahawelas, Mahaasih.

[^456]: Miturut sebagéan ahli tapsir, takhawwuf tegesé kahanan wedi.

## 16:48

Lan apa wong-wong mau ora nggatékna maring sewiji barang sing déciptakna déning Gusti Allah, ayang-ayangé bolak-balik maring tengen lan maring kiwé, neng sejeroné kahanan sujud maring Gusti Allah lan dhéwéké padha (duwé laku) andhap-asor.

## 16:49

Lan sekabéh apa sing ana neng langit lan apa sing ana neng bumi mung sujud maring Gusti Allah yakuwé kabéh mahluk sing obah (duwé nyawa) lan (uga) para malaékat, lan dhéwéké kabéh (malaékat) ora padha gamedhé.

## 16:50

Wong-wong mau padha wedi maring Pengéran sing (ngewasani) neng sendhuwuré dhéwéké lan (padha) nglakoni apa sing dépréntahna (maring dhéwéké).

## 16:51

Lan Gusti Allah dhawuh, “Aja pisan-pisan ko padha nyembah Pengéran loro; mung Penjenengané Pengéran Sing Mahatunggal. Mangka mung maring Ingsun baé ko padha wedi.”

## 16:52

Lan kagungané Penjenengané kabéh apa baé sing ana neng langit lan neng bumi, lan maring Penjenengané (pengabekti lan) kepasrahan nggo selawasé. Kenangapa ko padha wedi maring seliyané Gusti Allah?

## 16:53

Lan sekabéh nékmat sing ana neng ko kabéh (tekané) sekang Gusti Allah, banjur angger ko padha ketiban kesengsaran, mangka maring Penjenengané ko padha nyuwun pitulungan.

## 16:54

Banjur angger Penjenengané wis ngilangna bebaya sekang ko kabéh, malah sebagéané ko padha nyekuthokna Pengéran karo (sing seliyané),

## 16:55

jorna baé wong-wong mau padha ngingkari nékmat sing wis Ingsun paringna maring dhéwéké kabéh; padha seneng-senenga ko kabéh. Mbésuk ko bakal padha ngaweruhi (akibaté).

## 16:56

Lan wong-wong mau nyedhiakna sebagéan sekang rejeki sing wis Ingsun paringna maring dhéwéké nggo reca-reca sing dhéwéké padha  ora ngerti (daya-kewasané). Sekawit (sekawit) Gusti Allah, ko kabéh mesthi bakal détakoni ngenani apa sing wis ko padha ana-anakna.

## 16:57

Lan wong-wong mau padha netepna anak wadon nggo Gusti Allah. [^457] Mahasuci Penjenengané, lan nggo dhéwéké  apa sing padha dhéwéké senengi (anak lanang).

[^457]: Wong-wong mau ngucap lamon Gusti Allah duwé anak wadon yakuwé malékat-malaékat merga wong-wong mau wadhéh banget maring anak wadon kaya sing kesebut neng ayat sewisé.

## 16:58

Mangkané angger sewenéh wong sekang antaranné dhéwéké padha déwéhi werta kanthi (laire) anak wadon, rainé dadi ireng (mbranang) lan dhéwéké banget kesuhé.

## 16:59

Wong kuwé umpetan sekang wong akéh, merga werta ala sing debutulna maring dhéwéké. Apa wong arep ngrumat bayi wadon kuwé kanthi (nanggung) wirang utawa arep mendhem dhéwéké maring lemah (urip-uripan)? Élinga, banget alané (putusan) sing dhéwéké padha tetepna kuwé.

## 16:60

Tumrap wong-wong sing ora precaya maring (penguripan) akhérat, (duwé) sipat sing ala; lan Gusti Allah kagungan sipat sing Mahaluhur. Lan Penjenengané Mahadigdaya, Mahawicaksana.

## 16:61

Lan angger Gusti Allah ngukum menungsa merga aniayané (dolimé), mesthi ora nana sing détinggal déning Penjenengané (neng bumi) sekang sewiji mahluk senajan sing mung mbrangkang, ning Gusti Allah nangguhna wong-wong mau nganti wektu sing wis détemtokna. Mangka rikala wektuné wis butul, wong-wong mau ora bisa nyuwun déundur utawa désigrakna senajan mung sedhéla.

## 16:62

Lan wong-wong kuwé netepna nggo Gusti Allah apa sing dhéwéké padha wadhéh, lan ilaté padha ngucapna goroh, lamon setemené (kabéh) sing apik-apik nggo dhéwéké kabéh. Ora mamang maning lamon neraka kuwé nggo wong-wong mau, lan setemené dhéwéké padha bakal gagiyan délebokna (maring njeroné).

## 16:63

Sekawit (sekawit) Gusti Allah, temen Ingsun wis ngutus (para utusan) maring umat-umat seurungé sliramu (Muhammad), ning sétan ndadékna dérasa éndah tumrap wong-wong kuwé penggawéané dhéwéké (sing ala), saéngga dhéwéké (sétan) dadi pemimpiné wong-wong mau neng dina kiyé lan dhéwéké kabéh bakal olih siksa sing banget perihé.

## 16:64

Lan Ingsun ora nurunaken Kitab (Al-Qur’an) kiyé maring sliramu (Muhammad) kejaba supaya sliramu bisa nerangna maring wong-wong mau apa sing padha dépersu-layakna, lan dadi pituduh lan kewelasan (rahmat) nggo wong-wong sing padha precaya.

## 16:65

Lan Gusti Allah nurunaken banyu (udan) sekang langit lan kanthi banyu kuwé déuripna déning Penjenengané bumi sing mauné wis mati. Temen, neng sing mengkana kuwé ana tandha-tandha (agungé Gusti Allah) tumrap wong-wong sing ngrungokna (piwulang).

## 16:66

Lan temen, neng kéwan-kéwan ingon nyata-nyata ana piwulang nggo ko kabéh. Ingsun paring maring ko kabéh inuman sekang apa sing ana neng njero wetengé (sing rupané) susu murni neng antarané tlepong lan getih, sing gampang détenggak tumrap wong sing nginum susu kuwé.

## 16:67

Lan sekang woh korma lan anggur, ko kabéh gawé inuman sing muroni lan rejeki sing apik. Temen, neng sing mengkana kuwé ana tandha-tandha (agungé Gusti Allah) nggo wong sing padha mengerténi.

## 16:68

Lan Pengéranmu paring wahyu maring tawon, “Gawéa susuh neng gunung-gunung, neng wit-wit kayu, lan neng nggon-nggon sing dégawé (déning) menungsa,

## 16:69

banjur mangana sekang kabéh (wernané) woh-wohan banjur ngambaha dalané Pengéranmu sing wis dégampangna (nggo ko kabéh).” Sekang wetengé tawon kuwé metu inuman (madu) sing rupa-rupa wernané, neng njeroné ana tamba sing gawé mari nggo menungsa. Temen, neng sing mengkana kuwé ana tandha-tandha (agungé Gusti Allah) nggo wong sing padha mikir.

## 16:70

Gusti Allah wis nyiptakna ko kabéh, banjur mundhut ko kabéh, lan neng antarané ko padha ana sing débalékna maring umur sing tua-kléwa (linglung), sing wekasané dhéwéké ora ngerti maning apa sing wis nglakon tau démengerténi. Temen, Gusti Allah Maha Ngawuningani, Mahakewasa.

## 16:71

Lan Gusti Allah munjulna sebagéané ko kabéh ingatasé sebagéan liyané neng urusan rejeki, ning wong sing dépunjulna (rejekiné kuwé) ora padha gelem ngawéhna rejekiné maring para kewula (batur tukon) sing padha dhéwéké duwéni, saéngga dhéwéké padha bareng-bareng (ngrasakna) rejeki kuwé. Kenangapa wong-ong kuwé padha ngingkari nékmaté Gusti Allah?

## 16:72

Gusti Allah ndadékna nggo ko kabéh pasangan (jodho lanang lan jodho wadon) sekang jinismu (bangsamu) dhéwék, ndadékna anak-anak lan putu-putu sekang bojomu kuwé, uga paring rejeki maring ko kabéh sekang sing apik-apik. Kenangapa dhéwéké padha precaya maring sing luput (batil) lan ngingkari nékmaté Gusti Allah?

## 16:73

Lan wong-wong mau padha nyembah seliyané Gusti Allah, sewenéh sing babar pisan ora bisa awéh rejeki maring dhéwéké kabéh, sekang langit lan bumi, lan ora bakal kewawa (mergawé apa baé).

## 16:74

Mangka aja pisan-pisan ko padha nganakna sekuthon-sekuthon nggo Gusti Allah. Setemené Gusti Allah ngawuningani lan ko padha ora ngaweruhi.

## 16:75

Gusti Allah gawé peumpaman sewiji kawula sing neng ngisor kewasané wong liya, sing ora kewawa nglakoni apa baé, lan wong sing Ingsun paringi rejeki sing apik, banjur dhéwéké nyumbangna (infak) sebagéan rejeki kuwé sidhem-sidheman lan blag-blagan. Padha apa ora sekloroné kuwé? Sekabéhé pengalembana mung kagungané Gusti Allah, ning akéh-akéhé dhéwéké padha ora ngaweruhi. [^458]

[^458]: Maksudé peumpaman kiyé nggo mbantah wong musrik sing madhakna Gusti Allah sing maringi rejeki karo brehala-brehala sing ora bisa ngapa-ngapa.

## 16:76

Lan Gusti Allah (uga) gawé peumpaman, wong lanang loro sing siji bisu, ora bisa ngapa-apa lan dhéwéké dadi rénggané wong sing nanggung, maring ngendi baé dhéwéké dépréntah (neng wong sing nanggung kuwé), dhéwéké babar pisan ora bisa nekakna sewiji kebecikan. Apa padha wong kuwé karo wong sing préntah mergawé sing adil lan dhéwéké ana neng dalan sing jejeg?

## 16:77

Lan kagungané Gusti Allah (sekabéh) sing kinumpet neng langit lan neng bumi. Urusan kedadéané Kiyamat kuwé mung kaya sekedhépan mata utawa lewih banter (maning). Setemené Gusti Allah Mahakewasa ingatasé samubarang kabéh.

## 16:78

Lan Gusti Allah ngetokna ko kabéh sekang wetengé biyungmu neng kahanan ora ngerti apa-apa babar pisan, lan Penjenengané paring pengrungon, piweruh, lan ati wening (nurani) supayané ko padha kesuwun (sukur).

## 16:79

Apa wong-wong mau padha ora nggatékna manuk-manuk sing bisa mabur neng awang-awang kanthi gampang. Ora nana sing nahan (manuk-manuk kuwé) kejaba Gusti Allah. Temen, neng sing mengkana kuwé nyata-nyata ana tandha-tandha (agungé Gusti Allah) tumrap wong-wong sing padha precaya.

## 16:80

Lan Gusti Allah ndadékna umah-umah nggo ko kabéh dadi papan manggon lan Penjenengané ndadékna nggo ko kabéh umah-umahan (gubug-gubug) sekang kulit kéwan ingon sing ko padha krasa énthéng (olihé nggawa) neng wektu ko padha lungan lan neng wektu ko padha netep (mukim) lan (uga dédadékna neng Penjenengané) sekang wulu gembel, wulu onta, lan wulu wedhus, bekakas balé somah lan kesenengan butul sewiji mangsa (sing wis détemtokna).

## 16:81

Lan Gusti Allah ndadékna panggonan ngaub nggo ko kabéh sekang apa sing wis Penje-nengani ciptakna, lan Penjenengané ndadékna nggo ko kabéh papan-papan manggon neng gunung-gunung, lan Penjenengané ndadékna sandhangan sing ngreksa ko kabéh sekang panas lan sandhangan (klambi wesi) sing ngreksa ko kabéh neng sejeroné perang. Mengkana kuwé Gusti Allah olihé nyempur-nakna nékmaté Penjenengané maring ko kabéh supayané ko padha masrahna awakmu (maring Penjenengané).

## 16:82

Mangka angger wong-wong kuwé tetep padha mléngos, mangka kawruhana kewajiban sing dépikulna ingatasé sliramu (Muhammad) mung mbutulna (amanaté Gusti Allah) kanthi pertéla (genah). [^459]

[^459]: Maksudé Nabi Muhammad  s.a.w ora bisa awéh tuntunan lan pituduh maring sewiji wong sing njalari wong kuwé dadi precaya.

## 16:83

Dhéwéké padha ngaweruhi nékmaté Gusti Allah, banjur dhéwéké padha ngingkari lan akéh-akéhé dhéwéké kuwé wong sing padha kapir (ingkar maring Gusti Allah).

## 16:84

Lan (élinga) neng dina (rikala) Ingsun tangékna sewiji seksi (utusan) sekang saben-saben umat, banjur ora déparengna maring wong sing kapir (nggo mbélani awaké) lan (uga) ora déolihna njaluk ampura.

## 16:85

Lan angger wong aniaya (dolim) wis weruh siksa, mangka dhéwéké ora olih pengénthéng-énthéng lan (uga) ora déparingi penangguhan.

## 16:86

Lan angger wong sing nyekuthokna (Gusti Allah) padha weruh sekuthon-sekuthoné, [^460] dhéwéké kabéh ngucap, “Dhuh Pengéran kula sami, tiyang-tiyang niki sekuthon-sekuthoné kula ingkang kriyin kula sami sembah selintuné Penjenengan.” Banjur sekuthoné wong-wong kuwé mertélakna maring dhéwéké kabéh, “Ko kabéh nyata-nyata tukang goroh.”

[^460]: Sing démaksud sekuthon yakuwé apa sing désembah seliyané Gusti Allah utawa sétan sing ajék nyembah maring brehala.

## 16:87

Lan neng dina kuwé dhéwéké padha mertélakna tundhuk maring Gusti Allah lan ilang kabéh apa sing dhéwéké padha ana-anakna. [^461]

[^461]: Peprecaya lamon Gusti Allah duwé sekuthon lan sekuthon kuwé bisa awéh pitulung (sapangat) maring wong-wong kuwé seliyané Gusti Allah.

## 16:88

Wong sing padha mbangkang (kapir) lan ngalang-alangi (menungsa) sekang dalané Gusti Allah, Ingsun tambahi maring dhéwéké kabéh siksa-pari-siksa merga wong-wong kuwé tansah padha gawé kerusakan.

## 16:89

Lan (élinga) neng dina (rikala) Ingsun tangékna neng saben-saben umat sewiji seksi ingatasé umat kuwé dhéwék, lan Ingsun rawuhna sliramu (Muhammad) dadi seksi ingatasé wong-wong kuwé. Lan Ingsun nurunaken Kitab (Al-Qur’an) maring sliramu nggo nerangna samubarang kabéh, dadi pituduh, uga kewelasan lan werta bebungah nggo wong sing padha pasrah awak (Muslim).

## 16:90

Setemené Gusti Allah paring préntah (ko) temindak adil lan nglakoni kebagusan, awéh pitulungan maring sedulur pérek, lan Penjenengané nglarang (nglakoni) penggawéan ala, mungkar lan sesatron. Penjenengané paring piwulang maring ko ko kabéh supaya ko padha bisa ngalap piwulangan.

## 16:91

Lan leksanakna janji maring Gusti Allah angger ko padha janji lan aja nglanggar sumpah sewisé déucapna, lan ko kabéh wis ndadékna Gusti Allah minangka seksimu (ingatasé sumpah kuwé). Setemené Gusti Allah ngawuningani apa sing ko padha pergawé.

## 16:92

Lan aja pisan-pisan ko padha dadi kaya wong wadon sing ngudhari lawé (benang)é sing wis détenun kanthi kuwat, dadi padha udhar maning, ko padha ndadékna sumpah (janji)mu srana nggo apus-apus neng antarané ko kabéh, merga anané sewiji golongan sing lewih akéh cacahé tenimbang golongan sing liya. [^462] Gusti Allah mung nguji ko kabéh karo prekara kuwé. Lan mesthi neng dina Kiyamat bakal dégenahna déning Penjenengané maring ko kabéh apa sing gemiyén ko padha persulayakna.

[^462]: Wong-wong Islam sing cacahé ésih semendhing wis nganakna janji sing kuwat karo Nabi Muhammad s.a.w rikala padha weruh wong Quraisy sing cacahé akéh lan pengalamané cukup, banjur metu kepénginan nggo mbatalna janji maring Nabi Muhammad s.a.w. Mangka penggawéyan kuwé délarang déning Gusti Allah.

## 16:93

Lan angger Gusti Allah ngersakna, mesthi Penjenengané ndadékna ko kabéh umat (mung) sewiji, ning Penjenengané nyasarna sapa sing Penjenengané kersakna lan paring pituduh maring sing Penjenengané kersakna. Ning ko kabéh mesthi arep détakoni ngenani apa sing wis ko padha pergawé.

## 16:94

Lan aja pisan-pisan ko padha ndadékna sumpah-sumpahmu dadi srana nggo apus-apus neng antarené ko kabéh, sing njalari sikil(mu) keplését sewisé jejegé (kukuh), lan ko bakal padha ngrasakna barang ala (neng dunya) merga ko padha ngalang-alangi (menungsa) sekang dalané Gusti Allah, lan ko bakal padha olih siksa sing gedhé.

## 16:95

Lan aja pisan-pisan ko padha adol janji (karo) Gusti Allah kanthi rega sing murah, merga setemené apa sing neng sisihé Gusti Allah lewih apik tumrap ko kabéh angger ko padha ngaweruhi.

## 16:96

Apa sing ana neng sisihmu bakal ilang, lan apa sing ana neng sisihé Gusti Allah bakal langgeng. Lan Ingsun mesthi bakal paring piwales maring wong sing padha sabar kanthi ganjaran sing lewih apik sekang apa sing wis dhéwéké padha pergawé.

## 16:97

Sapa wongé sing nglakoni kebagusan, lanang utawa wadon neng sejeroné precaya, mangka mesthi bakal Ingsun paringna maring dhéwéké urip sing apik [^463] lan bakal Ingsun paringi piwales kanthi kanugrahan sing lewih apik sekang apa sing wis dhéwéké padha pergawé.

[^463]: Ayat kiyé nerangna lamon wong lanang lan wong wadon miturut Islam olih ganjaran sing padha lan lakon bagusé kudu débarengi karo precaya.

## 16:98

Mangka angger sliramu (Muhammad) arep maca Al-Qur’an nyuwuna pengreksa maring Gusti Allah sekang (godhané) sétan sing kesupatan.

## 16:99

Temen, sétan kuwé ora bakal pasah maring wong sing padha precaya lan pasrah maring Pengéran.

## 16:100

Pasahé mung maring wong sing ndadékna sétan dadi pemimpin lan ingatasé wong sing nyekuthokna dhéwéké (sétan) karo Gusti Allah.

## 16:101

Lan angger Ingsun ngganti sewiji ayat karo ayat sing liya, lan Gusti Allah lewih ngawuningani apa sing Penjenengané turunaken, dhéwéké padha ngucap, “Setemené sliramu (Muhammad) mung gawé-gawé thok.” setemené akéh-akéhé wong kuwé padha ora ngaweruhi.

## 16:102

Dhawuha, “Roh Kudus (Jibril) nurunaken Al-Qur’an kuwé sekang Pengéranmu kanthi bebener, nggo ngencengna (atiné) wong sing wis padha precaya, lan dadi pituduh uga werta bebungah nggo wong sing padha pasrah awak (maring Gusti Allah).”

## 16:103

Lan setemené Ingsun ngawuningani lamon wong-wong kuwé padha ngucap, “Setemené Al-Qur’an kuwé mung déwulangna déning sewenéh menungsa maring dhéwéké (Muhammad).” Basané wong sing déarani (mulang Muhammad) déning dhéwéké kabéh kuwé basa ‘Ajam [^464] , mangkané kiyé (Al-Qur’an) nganggo basa Arab sing cetha.

[^464]: Basa ‘Ajam kuwé basa seliyané basa Arab lan uga bisa détegesi basa Arab sing ora apik, merga wong sing déarani mulang Nabi Muhammad s.a.w kuwé udu wong Arab lan mung ngerti semendhing basa Arab.

## 16:104

Setemené wong sing ora precaya maring ayat-ayat-É Gusti Allah (Al-Qur’an), Gusti Allah ora bakal paring pituduh maring dhéwéké kabéh lan wong-wong kuwé bakal nampa siksa sing perih.

## 16:105

Setemené sing padha ngréka-réka goroh, mung wong sing padha ora precaya maring ayat-ayat-É Gusti Allah, lan wong-wong kuwé tukang apus-apus.

## 16:106

Sapa wongé mbangkang (kapir) maring Gusti Allah sewisé precaya (wong kuwé nampa benduné Gusti Allah), kejaba wong sing padha dépeksa mbangkang (kapir) mangkané atiné tetep anteng neng sejeroné precaya (wong kuwé ora dosa), ning wong sing njembarna dhadhané nggo mbangkang, benduné Gusti Allah bakal ngenani wong-wong kuwé lan dhéwéké kabéh bakal nampa siksa sing gedhé.

## 16:107

Sing mengkana kuwé merga dhéwéké padha lewih seneng maring penguripan neng dunya tenimbang akhérat, lan setemené Gusti Allah ora paring pituduh maring kaum sing mbangkang (kapir).

## 16:108

Wong-wong kuwé sing atiné, pengrungoné, lan pendelengané wis dékunci déning Gusti Allah, lan dhéwéké kabéh wong sing padha nglalén.

## 16:109

Mesthi wong-wong kuwé klebu wong sing padha kapitunan neng akhérat.

## 16:110

Lan setemené Pengéranmu (pengayom) tumrap wong sing padha boyong (hijrah) seuwisé kepilara coban, banjur dhéwéké padha lelabuh (jihad) lan sabar; setemené Pengéranmu sewisé kuwé nyata-nyata Maha Ngampura, Mahaasih.

## 16:111

(Élinga) neng dina (rikala) saben-saben wong teka nggo mbélani awaké dhéwék lan nggo saben-saben wong déparingi (piwales) sempurna sepadhan karo apa sing wis dhéwéké pergawé, lan wong-wong kuwé ora déaniaya (dégawé kapitunan).

## 16:112

Lan Gusti Allah wis gawé peumpaman (kanthi) sewiji negari sing gemiyéné aman lan tentrem, rejeki padha teka maring ngonoh pirang-pirang sekang ngendi baé, ning wargané padha ngingkari nékmat-nékmaté Gusti Allah, merga kuwé Gusti Allah nibakna maring wong-wong kuwé bebaya kencot lan wedi [^465] jalaran (déning) apa sing wis padha pergawé.

[^465]: Kencot lan wedi kuwé nibani wong-wong mau kayadéné klambi nutupi awaké dhéwéké kabéh.

## 16:113

Lan temen, wis teka maring wong-wong mau sewiji utusan sekang (kalangané) dhéwéké kabéh, ning dhéwéké padha nggorohna (utusan kuwé), merga kuwé wong-wong mau détibani siksa lan dhéwéké kuwé wong sing padha aniaya (dolim).

## 16:114

Mangka mangana (apa) sing kepareng (halal) uga apik sekang rejeki sing wis déparingna déning Gusti Allah maring ko kabéh, lan padha kesuwuna (sukur) maring nékmaté Gusti Allah, angger ko mung padha nyembah maring Penjenengané.

## 16:115

Setemené Gusti Allah mung nglarang (ngaramna) tumrap ko kabéh bathang, getih, iwak babi, lan (kéwan) sing désembeléh kanthi (nyebut jeneng) seliyané Gusti Allah, ning sapa wongé sing kepeksa (mangan kuwé) udu merga ngepéngini kuwé lan (uga) ora nglewihi wates, mangka temen, Gusti Allah Maha Ngampura, Mahaasih.

## 16:116

Lan aja pisan-pisan ko padha ngucapna maring apa sing désebut-sebut déning ilatmu kanthi goroh, “Kiyé kena (halal) lan kiyé ora kena (haram),” nggo gawé-gawé goroh maring Gusti Allah. Setemené wong sing gawé-gawé goroh maring Gusti Allah ora bakal padha (nemu) kebegyan.

## 16:117

(Kuwé dadi) kesenengan sing semendhing; lan wong-wong kuwé bakal nampa siksa sing perih.

## 16:118

Lan ingatasé wong Yahudi, Ingsun nglarang (ngaramna) apa sing wis Ingsun critakna ganu maring sliramu (Muhammad). [^466] Ingsun ora ngapitunani (dolim) maring wong-wong mau, malah wong kuwé sing padha ngapitunani maring awaké dhéwék.

[^466]: Deleng Al-An’am ([^6]: 146

## 16:119

Banjur, setemené Pengéranmu (paring ampura maring) maring wong sing nglakoni keluputan merga bodhoné, banjur dhéwéké padha tobat sewisé kuwé lan ndandani (awaké), temen, Pengéranmu sewisé kuwé nyata-nyata Maha Ngampura, Mahaasih.

## 16:120

Temen, Ibrahim kuwé sewiji panutan (sing kena dédadékna tuladha), manut maring Gusti Allah lan hanif [^467] . Lan dhéwéké ora klebu wong musrik (sing nyekuthokna Gusti Allah),

[^467]: Wong sing cekelan maring prekara sing bener lan ora tau ninggalna.

## 16:121

dhéwéké nyukuri nékmat-nékmaté Penjenengané. Gusti Allah wis milih dhéwéké lan nuduhna dhéwéké maring dalan sing jejeg.

## 16:122

Lan Ingsun paringna maring dhéwéké kebecikan neng dunya. Lan setemené neng akhérat dhéwéké klebu wong sing pantes (saléh).

## 16:123

Banjur Ingsun wahyokna maring sliramu (Muhammad), “Melua agamané Ibrahim sing jejeg, lan dhéwéké ora klebu wong sing nyekuthokna (musrik).”

## 16:124

Setemené (ngormati) dina Setu [^468] mung déwajibna ingatasé wong (Yahudi) sing padha mersulayakna. Lan setemené Pengéranmu mesthi bakal paring putusan neng antarané dhéwéké kabéh neng dina Kiyamat ingatasé apa sing wis padha dhéwéké persulayakna.

[^468]: Ngormati dina Setu yakuwé kanthi ngakéhna ngibadah lan temindak sing bagus, uga ninggalna pegawéan pedinan.

## 16:125

Ajéka (menungsa) maring dalané Pengéranmu kanthi hikmah [^469] lan piwulangan sing apik, lan padha wawan-wicara karo wong-wong kuwé kanthi cara sing apik. Setemené Pengéranmu, Penjenengané lewih ngawuningani sapa sing kesasar sekang dalan-É lan Penjenengané sing lewih ngawuningani sapa sing olih pituduh.

[^469]: Hikmah yakuwé ucapan sing tegas lan bener sing bisa mbédakna antarané sing bener hak lan sing luput.

## 16:126

Lan angger ko padha awéh piwales, walesa karo (piwales) sing sepadhan karo apa sing détibakna maring ko kabéh. Ning angger ko padha sabar, setemené kuwé sing lewih apik tumprapé wong sing padha sabar.

## 16:127

Lan sabara sliramu (Muhammad) lan sabarmu kuwé mung merga pitulungé Gusti Allah lan aja pisan-pisan sliramu lara ati ingatasé (kapiré) wong-wong kuwé lan (uga) aja sesek neng dhadhamu ingatasé rékadaya sing dhéwéké padha rencanakna.

## 16:128

Temen, Gusti Allah bareng karo wong sing padha semarah (takwa) lan wong sing nglakoni kebagusan.

## 17:1

Mahasuci (Gusti Allah) sing wis merlampahna kawulané (Muhammad) neng wektu wengi sekang Masjidilharam maring Majidil Aqsa sing wis Ingsun berkahi sekubengé [^470] supaya Ingsun weruhna maring slirané sebagéan sekang tandha-tandha (agungé) Ingsun. Setemené Penjenengané Maha Midhanget, Maha Mriksani.

[^470]: Masjidil Aqsa lan tlatah sekubengé olih berkah sekang Gusti Allah merga temuruné nabi-nabi neng negari kuwé lan merga suburé lemahé.

## 17:2

Lan Ingsun wis paringna maring Musa, Kitab (Taurat) lan Ingsun dadékna (kitab kuwé) pituduh nggo Bani Israil (kanthi sabda), “Aja pisan-pisan ko padha ngalap (pengayom) seliyané Ingsun.

## 17:3

(Hé) anak-turuné wong sing Ingsun gawa bareng-bareng Nuh. Setemené dhéwéké (Nuh) kuwé kawulané (Gusti Allah) sing akéh olihé kesuwun (sukur).”

## 17:4

Lan Ingsun tetepna ingatasé Bani Israil sejeroné Kitab kuwé, “Ko mesthi bakal padha gawé kerusakan neng bumi kiyé ping pindho lan mesthi ko bakal padha nyombongna awakmu kanthi kesombongan sing gedhé.”

## 17:5

Mangka rikala teka wektuné ukuman ingatasé (kejahatan) loro kuwé, Ingsun tekakna maring ko kabéh kewula-kewulané Ingsun sing digdaya, banjur dhéwéké padha (temindak) sewenang-wenang neng désa-désa. Lan kuwé ketetepan sing mesthi kelakon.

## 17:6

Banjur Ingsun paring maring ko kabéh giliran nggo ngalahna wong-wong kuwé, Ingsun ngréwangi ko kabéh kanthi dunya-brana lan anak-anak lan Ingsun dadékna ko kabéh klompok sing gedhé.

## 17:7

Angger ko padha mergawé apik (tegesé) ko padha gawé apik nggo awakmu dhéwék. Lan angger ko padha mergawé ala, mangka (kapi-tunané penggawé ala) kuwé nggo awakmu dhéwék. Rikala teka wektuné ukuman (keja-hatan) sing ping pindho (Ingsun tangékna mungsuhmu) nggo nyuremna raimu banjur dhéwéké padha mlebu maring mesjid (Masjidil Aqsa), kayadéné rikala dhéwéké padha mlebu wektu kawitan lan wong-wong kuwé padha numpes apa baé sing dhéwéké padha kewasani.

## 17:8

Moga-moga Pengéranmu nyuntek kewelasan maring ko kabéh, ning angger ko padha mbaléni maning (nglakoni ala), mesthi Ingsun bakal mbaléni maning (nyiksa ko kabéh). Lan Ingsun dadékna neraka Jahanam dadi pekunjaran nggo wong-wong sing mbangkang (kapir).

## 17:9

Temen, Al-Qur’an kiyé awéh pituduh maring (dalan) sing paling jejeg lan awéh werta bebungah maring wong-wong sing padha precaya sing nglakoni kebagusan, lamon dhéwéké bakal padha olih ganjaran sing gedhé,

## 17:10

lan lamon wong sing padha ora precaya maring penguripan neng akhérat, Ingsun sedhiakna nggo wong-wong kuwé siksa sing perih.

## 17:11

Lan menungsa (sering-seringé) nyenyuwun (ndonga) nggo kepialan kayadéné (biasané) dhéwéké nyenyuwun nggo kebagusan. Lan pancén menungsa duwé sipat kedhagar-dhagar.

## 17:12

Lan Ingsun ndadékna wengi karo awan minangka tandha loro (agungé Ingsun), banjur Ingsun ilangna tandha wengi lan Ingsun dadékna tandha awan kuwé padhang jembrang supaya ko padha (bisa) nggolét kanugrahan sekang Pengéranmu, lan supaya ko padha ngaweruhi wilangan taun lan étungan (wektu). Lan samubarang kabéh wis Ingsun terangna kanthi genah.

## 17:13

Lan saben menungsa wis Ingsun kalungna (cathetan) tindak penggawéané neng guluné. Lan neng dina Kiyamat Ingsun tokna nggo dhéwéké sewiji kitab sing wis mbukak.

## 17:14

“Wacanen kitabmu, cukup awakmu dhéwék neng dina kiyé sing dadi juru étung ingatasé awakmu.”

## 17:15

Sapa wongé sing temindak cocog karo pituduhé (Gusti Allah), mangka setemené kuwé nggo (keslametané) awaké dhéwék; lan sapa wongé kesasar mangka setemené (kapitunané) kuwé nggo awaké dhéwék. Lan sewenéh wong sing duwé dosa ora bisa mikul dosané wong liya, ning Ingsun ora bakal paring siksa seurungé Ingsun ngutus sewiji utusan (rasul).

## 17:16

Lan angger Ingsun arep numpes sewijiné negari, mangka Ingsun dhawuhna maring wong sing urip mewah neng negari kuwé (supayané manut maring Gusti Allah), ning angger wong kuwé padha duraka neng sejeroné (negari kuwé), mangka sepantesé demadi ingatasé dhéwéké sabda (ukuman Ingsun), banjur Ingsun tumpes-tapis (negari kuwé).

## 17:17

Lan sepira akéhé kaum sewisé Nuh sing wis Ingsun tumpes. Lan cukup Pengéranmu Sing Maha Ngawuningani, Maha Mriksani dosané kawula-kawula-Né.

## 17:18

Sapa wongé ngarepna penguripan siki (dunya), mangka Ingsun gelisna nggo wong kuwé neng (dunya) kiyé apa sing Ingsun kersakna nggo wong sing Ingsun kersakna. Banjur Ingsun nyedhiakna nggo wong kuwé (neng akhérat) neraka Jahanam; dhéwéké bakal ngleboni kuwé kanthi kanisthan lan kebirat.

## 17:19

Lan sapa wongé ngarepna penguripan neng akhérat lan ngupayakna maring nganah kanthi temen, lan dhéwéké precaya, mangka dhéwéké kuwé wong sing usahané déwales kanthi becik.

## 17:20

Maring saben-saben (golongan), becik (golongan) kiyé (sing ngarepna kedunyan) semana uga (golongan) kaé (sing ngarepna akhérat), Ingsun paringi bantuan sekang kemurahané Pengéranmu. Lan kemurahané Pengéranmu ora bisa déalang-alangi.

## 17:21

Gatékna kepriwé Ingsun olihé munjulna sebagéané dhéwéké kabéh ingatasé sebagéan (sing liya). Lan penguripan neng akhérat lewih dhuwur drajaté lan lewih gedhé keutamané.

## 17:22

Aja pisan-pisan ko nganakna sesembahan sing liya sejabané Gusti Allah, mengko ko kenang nistha lan kenang ina.

## 17:23

Lan Pengéranmu wis ndhawuhna supaya ko aja nyembah seliyané Penjenengané lan preyoga gawé bagus maring biyung-rama. Angger salah sijiné utawa loro-loroné butul maring umur tuwa neng sejeroné rumatanmu, aja pisan-pisan ko ngucap maring wong tuwa loromu ucapan “ah” lan ko aja nggentak dhéwéké kabéh, lan ucapna tembung sing bagus. [^471]

[^471]: Ngucapna tembung “ah” maring wong tuwa ora déolihna neng agama apa maning ngucapna tembung utawa temindak maring wong tuwa lewih kasar sekang kuwé.

## 17:24

Lan temungkulna awakmu maring sekloroné kanthi welas asih lan ucapna, “Dhuh Pengéran kula! Welasana kekalihipun kados déné kiyambeké kekalih sampun mulang kula wonten wekdal (kula teksih) alit.”

## 17:25

Pengérané ko kabéh lewih priksa apa sing ana neng njero atimu, angger ko kabéh wong apik, mangka nyata-nyata Penjenengané Maha Ngampura maring wong sing padha mertobat.

## 17:26

Lan wéhna haké maring sedulur pérek, uga maring wong miskin lan wong sing lagi lelungan, lan ko aja padha ngawur-awur (bandhamu) kanthi jobrah.

## 17:27

Setemené wong-wong sing jobrah kuwé seduluré sétan lan sétan kuwé banget ingkaré maring Pengérané.

## 17:28

Lan angger sliramu mléngos sekang wong-wong nggo mekolih kewelasan sekang Pengéranmu sing ko padha arep-arep, mangka ucapna maring wong-wong kuwé ucapan sing alus. [^472]

[^472]: Maksudé angger ko padha ora bisa nglakoni dhawuhé Gusti Allah kaya sing désebut neng ayat 26 mangka ucapna maring wong-wong kuwé ucapan sing apik supayané wong-wong kuwé ora keciwa merga urung olih pitulung sekang ko kabéh. Lan ko padha ngupayakna nggo olih rejeki (rahmat) sekang Pengéranmu, sing marakna ko bisa ngewéhna maring wong-wong kuwé hak-haké.

## 17:29

Lan aja pisan-pisan ko ndadékna tangamu keblenggu neng gulumu (kuméd) lan (uga) aja ko nemen-némen ngulurna (kelewihen lomané) mengko ko kenang penistha lan kajogan.

## 17:30

Temen, Pengéranmu njembarna rejeki nggo sapa baé sing Penjenengané kersakna lan matesi (nggo sapa sing Penjenengané kersakna); temen, Penjenengané Maha Ngawuningani, Maha Mriksani kawula-kawula-Né.

## 17:31

Lan aja pisan-pisan ko padha maténi anak-anakmu merga wedi mlarat. Ingsun sing paring rejeki maring dhéwéké kabéh lan maring ko kabéh. Maténi anak-anakmu kuwé nyata-nyata dosa sing gedhé.

## 17:32

Lan aja pisan-pisan ko padha méreki royal (jina); (royal) kuwé temen sewiji pengga-wéan sing lacut (clemer) lan dalan sing ala.

## 17:33

Lan aja pisan-pisan ko maténi wong sing délarang neng Gusti Allah (maténi wong kuwé), kejaba kanthi sewiji (alésan) sing bener. [^473] Lan sapa wongé sing dépaténi kanthi aniaya (dolim), mangka temen, Ingsun wis paring kewenangan [^474]  maring waliné, ning waliné kuwé aja ngléwati wates neng (urusan) pepaténan. Setemené dhéwéké kuwé wong sing olih pitulungan.

[^473]: Deleng catetan al-An’am ([^6]: 15

[^474]: Kekuwasan neng kéné yakuwé ahli waris sing mati utawa penguwasa sing nuntut Qisas utawa nerima diyat. Deleng Al-Baqoroh ayat 178 lan An-nisa ayat 92

## 17:34

Lan aja pisan-pisan ko méreki bandhané bocah yatim kejaba kanthi cara sing lewih apik (migunani) nganti bocah kuwé diwasa lan tetepana janji, merga janji kuwé mesthi déjaluki tanggungjawabé.

## 17:35

Lan sempurnakna takeran rikala ko padha naker, lan nimbanga kanthi timbangan sing bener. Kuwé sing lewih utama (tumrapmu) lan lewih apik akibaté.

## 17:36

Lan aja pisan-pisan ko ngetutna sewiji-wiji sing ko ora kaweruhi. Merga pengrungon, pendelengan, lan ati wening, kabéh kuwé arep déjaluki tanggungjawabé.

## 17:37

Lan aja pisan-pisan ko mlaku neng ndhuwur bumi kanthi gemedhé, merga setemené ko ora bakal bisa nembus bumi lan ora bakal kewawa mumbul (kaya) dhuwuré gunung.

## 17:38

Kabéh kuwé [^475] kejahatané banget déwadhéhi neng sisihé Pengéranmu.

[^475]: Kabéh larangan sing désebut neng ayat 22, 23, 26, 29, 31, 32, 33, 34, 36, lan 37 surat kiyé.

## 17:39

Kuwé miki sebagéan sekang hikmah sing déwahyokna déning Pengéranmu maring sliramu (Muhammad). Lan aja pisan-pisan sliramu nganakna sesembahan liya kejaba Gusti Allah, mengko sliramu débalangna maring neraka neng kahanan dénistha lan dédohna (sekang kewelasané Gusti Allah).

## 17:40

Mula apa pantes Pengéran milih anak lanang nggo sliramu lan Penjenengané mundhut anak wadon sekang malaékat? Temen, ko padha nyata-nyata ngucapna tembung sing gedhé (dosané).

## 17:41

Lan temen, neng njero Al-Qur’an kiyé wis Ingsun (genahna) bola-bali (pengéling-éling), supaya wong-wong padha tansah kémutan. Ning (pengéling-éling kuwé) mung nambahi dhéwéké padha dadi mlayu (sekang bebener).

## 17:42

Dhawuha (Muhammad), “Angger ana sembahan-sembahan kejaba Penjenengané, kayadéné sing dhéwéké padha ucapna, mesthi sembahan-sembahan kuwé nggolét dalan maring Pengéran sing kagungan ‘Arsy.”

## 17:43

Mahasuci lan Mahaluhur Penjenengané sekang apa sing dhéwéké padha omongna, luhur lan agung (ora nana bandhingané).

## 17:44

Langit sing pitu, bumi lan kabéh sing ana neng njeroné padha ngalem-suci (maca tasbéh) maring Gusti Allah. Lan ora nana sewiji-wiji kejaba padha maca tasbéh kanthi memuji maring Penjenengané, ning ko padha ora ngerti pemujiné sekabéh kuwé (maring Gusti Allah). Temen, Penjenengané Mahaaris, Maha Ngampura.

## 17:45

Lan rikala sliramu (Muhammad) maca Al-Qur’an, Ingsun anakna sewiji aling-aling sing ora keton antarané sliramu lan wong-wong sing ora padha precaya maring penguripan akhérat,

## 17:46

lan Ingsun dadékna atiné dhéwéké padha ketutup lan kupingé padha kesumpel, supaya padha ora bisa mahami (Al-Qur’an). Lan angger sliramu nyebut Pengéranmu baé neng njero Al-Qur’an, wong-wong kuwé padha mléngos maring mburi, mlayu (merga wadhéh).

## 17:47

Ingsun lewih ngawuningani neng kahanan kepriwé wong-wong kuwé ngrungokna sewektu dhéwéké padha ngrungokna sliramu (Muhammad), lan rikala dhéwéké padha krisikan (yakuwé) rikala wong aniaya (dolim) kuwé padha ngucap, “Ko mung padha ngetutna wong lanang sing kenang sihir.”

## 17:48

Delengen kepriwé dhéwéké olihé padha gawé peumpaman nggo sliramu (Muhammad); merga kuwé wong-wong mau dadi kesasar lan ora bisa nemokna maning dalan (sing bener).

## 17:49

Lan dhéwéké padha ngucap, “Angger inyong padha wis dadi balung-klunthung lan barang-barang sing ajur, apa inyong kabéh nyata-nyata bakal détangékna maning dadi mahluk sing anyar?”

## 17:50

Dhawuha (Muhammad), “Dadia ko kabéh watu utawa wesi,

## 17:51

utawa dadi mahluk sing gedhé (sing mokal bisa urip maning) mungguh pikiranmu.” Mangka wong-wong kuwé arep takon, “Sapa sing arep nguripna inyong kabéh maning?” Dhawuha, “Sing wis nyiptakna ko kabéh sekawitané.” Banjur dhéwéké arep padha gédhég-gédhég endhas maring sliramu lan ngucap, “Kapan (Kiyamat) kuwé (bakal kedadén)?” Dhawuha, ”Mbok menawa wektuné wis pérek,”

## 17:52

yakuwé neng dina (rikala) Penjenengané nimbali ko kabéh, lan ko padha manut maring Penjenengané karo memuji maring Penjenengané lan ko padha ngira, (rasané) mung sedhéla thok ko padha manggon (neng njero kubur).

## 17:53

Lan dhawuha maring kawula-kawulané Ingsun, “Peryoga padha ngucapa tembung sing lewih apik (bener). Temen, sétan kuwé (tansah) njalarna pesulayan neng antarané dhéwéké kabéh. Temen, sétan kuwé mungsuh sing nyata tumrap menungsa.

## 17:54

Pengéranmu lewih ngawuningani ingatasé ko kabéh. Angger Penjenengané ngersakna, mesthi Penjenengané bakal paring kewelasan maring ko kabéh, lan angger Penjenengané ngersakna, mesthi Penjenengané bakal paring siksa maring ko kabéh. Lan Ingsun ora ngutus sliramu (Muhammad) supayané dadi pengreksa tumrap dhéwéké.

## 17:55

Lan Pengéranmu lewih ngawuningani sapa sing neng langit lan neng bumi. Lan temen, Ingsun wis paring pepunjul maring sebagéan nabi ingatasé sebagéan (liyané) lan Ingsun paringna Zabur maring Dawud.

## 17:56

Dhawuha (Muhammad), “Undangen dhéwé-ké kabéh sing ko padha anggep (sembahan) seliyané Gusti Allah, [^476] dhéwéké ora padha kewasa ngilangna bebaya sekang ko kabéh lan (uga) ora bisa ngowahi (bebaya kuwé).”

[^476]: Apa sing déucapna neng wong-wong kuwé minangka pengéran yakuwé brehala, malaékat, jin, lan liya-liyané.

## 17:57

Wong-wong sing dhéwéké padha sebut-sebut kuwé, dhéwéké pribadi padha nggoléti dalan maring Pengéran [^477] sapa neng antarané wong kuwé sing lewih keperek (maring Gusti Allah). Wong-wong mau padha ngarep-arep kewelasané Penjenengané lan wedi maring siksané Penjenengané. Temen, siksané Pengéranmu kuwé sewiji-wiji sing (kudu) déwedéni.”

[^477]: Angger Nabi Muhammad s.a.w nganti déurak neng wong-wong Mekah mesthi dhéwéké padha ora arep suwé urip neng dunya, lan Gusti Allah bakal numpes wong-wong Mekah kuwé. Boyongé Nabi Muhammad s.a.w maring Medinah udu merga urakané wong-wong Quraisy, ning mung merga dhawuhé Gusti Allah.

## 17:58

Lan ora nana sewiji negari baé (sing duraka wargané), kejaba Ingsun numpes (negari kuwé) seurungé dina Kiyamat utawa Ingsun siksa (wargané), kanthi siksa sing banget kerasé. Sing mengkana kuwé wis ketulis neng njeroné Kitab (Lauh Mahfuz).

## 17:59

Lan ora nana sing ngalang-alangi Ingsun ngirimna (maring ko kabéh) tandha-tandha (kewasané Ingsun), kejaba merga (tandha-tandha) kuwé wis dégorohna neng wong-wong gemiyén. Lan wis Ingsun paringna maring kaum Samud onta wadon (minangka mukjijat) sing bisa dédeleng, ning wong-wong mau padha nganiaya (onta kuwé). Lan Ingsun ora ngirimna tandha-tandha kuwé kejaba nggo medén-medéni.

## 17:60

Lan (élinga) rikala Ingsun wahyokna maring sliramu, “Temen, (ilmuné) Pengéranmu nglingkupi sekabéhé menungsa.” Lan Ingsun ora ndadékna impén [^478] sing wis Ingsun weruhna maring sliramu, kejaba dadi ujian nggo menungsa lan (mengkana uga) wit sing désupatani (zaqqum) neng Al-Qur’an. Lan Ingsun medén-medéni wong-wong mau, ning sing mengkana kuwé mung nambahi gedhé durakané dhéwéké kabéh.

[^478]: Ngimpi kuwé terjemah sekang tembung Ar-Ru’ya sing démaksud ayat kiyé yakuwé ngimpi bab perang Badar sing déalami Rasulullah s.a.w seurungé kedadéané Perang Badar. Uga akéh ahli tapsir nerjemahna tembung Ar-Ru’ya karo tembung peningal sing tegesé, peningalan sing déalami Rasulullah s.a.w rikala Isra’ lan Mi’raj.

## 17:61

Lan (élinga) rikala Ingsun paring sabda maring para malaékat, “Sujuda ko kabéh maring Adam,” banjur dhéwéké padha sujud, kejaba Iblis. Dhéwéké (Iblis) ngucap, “Napa énggané kula kedah sujud dhateng tiyang ingkang Penjenengan cipta saking siti?”

## 17:62

Dhéwéké (Iblis) ngucap, “Terangaken dhateng kula, napa niki ingkang langkung Penjenengan mulyakaken tenimbang kula? Menawi Penjenengan paring wekdal dhateng kula ngantos dinten Kiyamat, temtu badhé kula sasaraken keturunanipun, kejawi ingkang sekedhik.”

## 17:63

Penjenengané (Gusti Allah) dhawuh, “Nga-nah lunga, ning sapa wongé neng antarané wong-wong sing ngetutna ko, mangka temen, neraka Jahanam dadi piwalesé ko kabéh, minangka piwales sing nyukupi.

## 17:64

Lan réka dayani sapa baé neng antarané wong-wong sing ko (Iblis) bisa kanthi sewaramu (sing mengini), tebahna kabéh wadyabngalamu maring wong-wong kuwé, sing numpak jaran lan sing padha mlaku, lan brayani bareng dhéwéké neng (urusan) bandha lan anak-anaké, lan awéha janji maring dhéwéké kabéh.” Mangkané sétan kuwé mung njanjeni apus-apus maring wong-wong kuwé.

## 17:65

“Setemené (tumrap) kawula-kawulané Ing-sun, ora nana nggo ko (Iblis) bisa ngewasani ingatasé dhéwéké kabéh. Lan cukup Pengé-ranmu dadi pengreksa.”

## 17:66

Pengéranmu sing nglajokna prahu-prahu neng segara nggo ko kabéh, supayané ko padha nggolét kanugrahané Penjenengané. Temen, Penjenengané Mahawelas maring ko kabéh.

## 17:67

Lan nalika ko ketiban bebaya neng segara, mesti ilang (sekang pikiranmu) sapa sing ko sembah, kejaba Penjenengané (Gusti Allah). Ning rikala Penjenengané nylametna ko tekan darat, ko padha mléngos (sekang Penjenengané). Lan menungsa pancén banget ingkar (maring nékmat-É).

## 17:68

Mangka apa ko padha krasa aman, lamon Penjenengané ora bakal ngamblesna sebagéan daratan bareng ko kabéh utawa Penjenengané ngirimna (barat gedhé sing nggawa) watu-watu krikil? Lan ko kabéh ora bakal olih sewiji pengayom,

## 17:69

utawa ko padha krasa aman lamon Penjenengané ora bakal mbalékna ko kabéh maring segara sepisan maning, banjur Penjenengané ngirimna angin gedhé maring ko kabéh lan Penjenengané nglelepna ko merga kufurmu? Banjur ko ora bakal padha bisa nemokna wong siji baé sing tulung nggo ngadhepi (siksané) Ingsun.

## 17:70

Lan temen, Ingsun wis mulyakna anak-putuné Adam, lan Ingsun angkut dhéwéké kabéh neng dharat lan neng segara, lan Ingsun paringi dhéwéké rejeki sekang sing apik-apik lan Ingsun punjulna dhéwéké kabéh sendhuwuré akéh-akéhé mahluk sing Ingsun ciptakna kanthi pinunjulan sing sampurna.

## 17:71

(Élinga) neng dina (rikala) Ingsun nimbali saben umat karo pemimpiné, lan sapa wongé sing déparingi cathetan lakoné neng tangan tengené, wong-wong kuwé bakal maca cathetané (kanthi apik), lan dhéwéké ora bakal padha dékapitunani senajan mung semendhing.

## 17:72

Lan sapa wongé sing wuta (atiné) neng dunya kiyé, mangka neng akhérat wong kuwé bakal wuta lan kesasar adoh sekang dalan (sing bener).

## 17:73

Lan wong-wong mau méh baé mléngosna sliramu (Muhammad) sekang apa sing wis Ingsun wahyokna maring sliramu, supayané slira ngana-anakna sing liya ingatasé Ingsun, lan angger mengkana mesthi dhéwéké padha ndadékna sliramu batir sing setiya.

## 17:74

Lan sekirané Ingsun ora merteguh (atiné) sliramu, mesthi sliramu méh dhoyong semendhing maring wong-wong mau.

## 17:75

Angger mengkana, mesthi Ingsun rasakna maring sliramu (siksa) tikel pindho neng dunya kiyé lan tikel pindho sewisé mati, lan sliramu (Muhammad) ora bakal nemu wong sing bisa tulung ingatasé Ingsun.

## 17:76

Lan temen, wong-wong kuwé méh baé gawé sliramu (Muhammad) kemrungsung neng negari (Mekah) merga sliramu kudu metu sekang negari kuwé, lan angger kedadén sing kaya kuwé, mesthi semburi-kérimu wong-wong mau ora bakal manggon (neng kana), kejaba mung sedhéla thok. [^479]

[^479]: Angger nganti kedadéan Nabi Muhammad s.a.w detundhung déning wong Mekah, mesthiné dhéwéké kabéh ora bakal suwé urip neng dunya, lan Gusti Allah arep numpes dhéwéké kabéh. Boyonge  Nabi Muhammad s.a.w maring Medinah udu merga détundhung déning kaum Quraysi, ning merga préntahé Gusti Allah.

## 17:77

(Sing mengkana kuwé) dadi ketetepan tumrap para utusané Ingsun sing Ingsun utus seurungé sliramu, [^480] lan sliramu ora bakal nemokna owah-owahan ingatasé ketetepané Ingsun.

[^480]: Maksudé saben-saben umat sing ngurak Rasul mesti arep déancurna déning Gusti Allah. Kaya kuwé sunnah (ketetepané) Gusti Allah swt.

## 17:78

Leksanakna sembayang kawit lingsiré srengéngé butul petengé wengi lan (leksanakna uga sembayang) Subuh. [^481]  Temen, sembayang subuh kuwé désekséni (déning malaékat).

[^481]: Ayat kiyé nerangna wektu sembayang sing lima. Lingsiré srengéngé nggo wektu sembayang Zuhur lan Asar, petengé wengi nggo wektu Magrib, Isya, lan Subuh.

## 17:79

Lan neng sebagéané wengi, lakonana sembayang tahajud (minangka sewiji ngibadah) tambahan tumrap ko. Moga-moga Pengéranmu njunjung ko maring panggonan sing pinuji.

## 17:80

Lan dhawuha (Muhammad), dhuh Pengéran kula, mugi Penjenengan lebetaken kula dhateng panggénan mlebet ingkang leres lan mugi Penjenengan medalaken (ugi) kula dhateng panggénan medal ingkang leres lan paringana kula saking sisih Penjenengan kekuwasan ingkang saged nulungi (kula). [^482]

[^482]: Njaluk maring Gusti Allah supayané awaké dhéwék kabéh mlebu maring ngibadah lan rampung sekang kelawan niyat sing apik lan iklas lan bresih sekang riya lan sekang apa baé sing ngrusak ganjaran. Ayat kiyé uga ngisaratna maring Nabi supayané hijrah sekang Mekah maring Medinah. Lan uga ana sing napsirna njaluk maring Gusti Allah supayané dhéwék kabéh mlebu kubur kanthi apik lan uga metu wektu dina berbangkit kanthi apik.

## 17:81

Lan dhawuha (Muhammad), “Bebener wis teka lan sing luput (batil) wis ilang.” Temen, sing batil kuwé bakal ilang.

## 17:82

Lan Ingsun nurunaken sekang Al-Qur’an (sewiji-wiji) sing dadi tamba lan kewelasan nggo wong sing padha precaya, lan nggo wong sing padha aniaya (Al-Qur’an kuwé) mung arep nambahi kapitunan.

## 17:83

Lan angger Ingsun paring bebungah maring menungsa, mesthi dhéwéké mléngos lan semingkir kanthi gemedhé, lan angger dhéwéké kenang kesusahan mesthi (dadi) pedhot pengarep-arep.

## 17:84

Dhawuha (Muhammad), “Saben-saben wong temindak netepi karo sipaté (wateké) dhéwék-dhéwék.” Mangka Pengéranmu wis ngawuningani sapa sing lewih bener dalané.

## 17:85

Lan wong-wong mau padha takon maring sliramu (Muhammad) ngenani roh. Dhawuha, “Roh kuwé klebu urusané Pengéranku, éwadéné ko kabéh déparingi kawruh mung semendhing.”

## 17:86

Lan setemené angger Ingsun ngersakna, mesthi Ingsun ilangna apa sing wis Ingsun wahyokna maring sliramu (Muhammad), lan sliramu ora bakal nemu siji baé sing mbélani ingatasé Ingsun,

## 17:87

kejaba merga kewelasan (rahmat) sekang Pengéranmu. Temen, kanugrahané Penjenengané ingatasé sliramu (Muhammad) banget gedhéné.

## 17:88

Dhawuha, “Setemené angger menungsa lan jin padha kumpul nggo gawé sing serupa (karo) Al-Qur’an kiyé, dhéwéké kabéh ora bakal bisa gawé sing serupa karo kuwé (Al-Qur’an), senajan dhéwéké padha tulung-tulungan antarané siji karo sijiné.

## 17:89

Lan temen, Ingsun wis nerangna bola-bali maring menungsa neng njero Al-Qur’an kiyé kanthi pirang-pirang peumpaman, ning akéh-akéhé menungsa padha ora seneng malah padha ngingkari (keterangan kuwé).

## 17:90

Lan dhéwéké padha ngucap, “Inyong kabéh ora bakal precaya maring sliramu (Muhammad) seurungé sliramu mancurna banyu (tuk) sekang bumi nggo inyong kabéh,

## 17:91

utawané sliramu duwé kebon korma lan anggur, banjur sliramu ngilékna neng sela-selané bengawan sing banter miliné,

## 17:92

utawa sliramu ngambrolna langit (nganti) pecah nibani inyong kaya sing déucapna déning sliramu, utawa (seurungé) sliramu nekakna Gusti Allah lan para malaékat adu rai karo inyong kabéh,

## 17:93

utawa sliramu duwé umah (sing dégawé) sekang emas, utawa sliramu munggah maring langit. Lan inyong ora bakal padha precaya munggahmu kuwé seurungé sliramu ngedhunaken maring inyong kabéh sewiji kitab nggo déwaca.” Dhawuha (Muhammad), “Mahasuci Pengéranku, Mbok iya inyong kiyé mung menungsa sing dadi utusan?”

## 17:94

Lan ora nana sewiji-wiji sing ngalang-alangi menungsa nggo precaya rikala pituduh teka maring dhéwéké, kejaba ucapané wong-wong mau, “Kenangapa Gusti Allah ngutus sewiji menungsa dadi rasul?”

## 17:95

Dhawuha (Muhammad), “Sekirané neng bumi ana para malaékat, sing padha mlaku-mlaku kanthi anteng, mesti Ingsun nurunaken maring wong-wong mau malaékat sekang langit nggo dadi utusan (rasul).”

## 17:96

Dhawuha (Muhammad), “Cukup Gusti Allah dadi seksi antarané inyong lan ko kabéh. Temen, Penjenengané Maha Ngawuningani, Maha Mriksani kawula-kawula-Né.

## 17:97

Lan sapa wongé déparingi pituduh déning Gusti Allah, dhéwéké wong sing olih pitu-duh, lan sapa wongé sing désasarna déning Penjenengané, mangka sliramu ora bakal nemokna sing padha bisa nulungi tumrap wong-wong mau seliyané Penjeneng-ané. Lan Ingsun bakal ngumpulna dhéwéké kabéh neng dina Kiyamat kanthi rai-rainé padha temungkul, neng kahanan wuta, bisu, lan budheg. Papan panggonané wong-wong kuwé neng neraka Jahanam. Saben-saben urubé geni Jahanam kuwé arep sirep, Ingsun tambahi maning urubé nggo dhéwéké kabéh.

## 17:98

Kuwé piwales nggo dhéwéké kabéh, merga setemené wong-wong kuwé padha kapir maring ayat-ayat-É Ingsun lan (merga dhéwéké padha) ngucap, “Angger inyong wis padha dadi balung-klunthung lan barang-barang sing ajur, apa inyong kabéh temen-temen bakal détangékna maning dadi mahluk sing anyar?”

## 17:99

Lan apa wong-wong mau ora padha nggatékna lamon Gusti Allah sing nyiptakna langit lan bumi Mahakewasa (uga) nyiptakna sing serupa karo dhéwéké kabéh, lan Penjenengané wis netepna wektu tinemtu (mati utawa détangékna) nggo wong-wong mau, sing ora démamangna maning? Mangka wong sing padha aniaya (dolim) kuwé ora nolak kejaba karo mbangkang (kufur).

## 17:100

Dhawuha (Muhammad), “Sekirané ko padha ngewasani gudhang kewelasané (rahmat) Pengéranku, mesthi (gudhang) kuwé ko tahan, merga wedi mblanjakna.” Lan menungsa kuwé pancén banget medhité.

## 17:101

Lan temen, Ingsun wis maringna maring Musa mukjizat sanga (cacahé) sing nyata, [^483] mangka takokna maring Bani Israil, rikala Musa teka maring wong-wong mau banjur Fir’aun ngucap maring dhéwéké (Musa), “Hé Musa! Setemené inyong temen-temen  ngira ko kenang sihir.”

[^483]: Mukjizat sing sanga yakuwé teken, tangan, walang, tuma, kodok, getih, angin topan, segara, lan gunung (Sinai).

## 17:102

”Dhéwéké (Musa) njawab, “Temen, ko wis ngaweruhi, ora nana sing nurunaken (mukjijat-mukjijat) kuwé kejaba Pengéran (sing ngupakara) langit lan bumi minangka bukti-bukti sing nyata; lan temen, inyong nyata-nyata ngira ko bakal ajur, hé Fir’aun.”

## 17:103

Banjur dhéwéké (Fir’aun) arep ngurak wong-wong (Musa lan pendhéréké) sekang bumi (Mesir), mangka Ingsun lelepna dhéwéké (Fir’aun) karo kabéh wong sing bareng karo dhéwéké.

## 17:104

Lan sewisé kuwé Ingsun dhawuh maring Bani Israil, “Manggona neng negari kiyé, ning angger mangsané tangi (sekang kubur) wis teka, mesthi Ingsun kumpulna ko kabéh kanthi kahanan campur bawur.”

## 17:105

Lan Ingsun nurunaken (Al-Qur’an) kiyé kanthi sebener-beneré lan (Al-Qur’an) kuwé temurun (nggawa) bebener. Lan Ingsun ngutus sliramu (Muhammad) mung dadi wong sing nggawa werta bebungah lan awéh pengéling-éling.

## 17:106

Lan Al-Qur’an (Ingsun turunaken) cuk semendhing supayané sliramu (Muhammad) macakna maring menungsa alon-alon lan Ingsun nurunaken (Al-Qur’an kuwé) kanthi mipil.

## 17:107

Dhawuha (Muhammad), “Precayaa ko kabéh maring (Al-Qur’an) kiyé utawa ora usah precaya (padha baé mungguhé Gusti Allah). Setemené wong sing wis padha déparingi kawruh seurungé, angger (Al-Qur’an) déwacakna maring dhéwéké kabéh, wong-wong kuwé padha sujud ndhengkulna rainé,

## 17:108

lan wong-wong mau padha ngucap, “Mahasuci Pengérané inyong kabéh, temen, janjiné Pengérané inyong mesthi kelakon.”

## 17:109

Lan wong-wong kuwé padha nylosorna rainé karo nangis lan dhéwéké padha tambah gentur (khusuk).

## 17:110

Dhawuha (Muhammad), “Sebuten Gusti Allah utawa sebuten Ar-Rahman. Kanthi asma sing endi baé sliramu bisa nyebut, merga Penjenengané kagungan asma-asma sing paling apik (al-Asma al-Husna) lan aja pisan-pisan sliramu nyerokna sewaramu rikala sembayang lan (uga) aja sliramu nglirihna lan upayakna tengah-tengah antarané sekaroné kuwé.

## 17:111

Lan dhawuha, “Sekabéh pengalembana kagungané Gusti Allah sing ora kagungan putra lan (uga) ora kagungan sekuthon neng prajané Penjenengané lan Penjenengané ora mbutuhna penulung sekang apes lan agungna Penjenengané seagung-agungé.

## 18:1

Sekabéh pengalembana kagungané Gusti Allah sing wis nurunaken Kitab (Al-Qur’an) maring kawula-Né lan Penjenengané ora ndadékna (kitab kuwé) ménggok, [^484]

[^484]: Ora nana neng njero Al-Qur’an teges sing lawanan lan ora nana sing nyimpang sekang prekara sing bener.

## 18:2

minangka tuntunan sing jejeg, nggo ngémutna anané siksa sing banget larané sekang sisihé Penjenengané lan awéh werta bebungah maring wong-wong mukmin sing nglakoni kebecikan lamon dhéwéké bakal padha nampa piwales sing apik.

## 18:3

Wong-wong mau langgeng neng njeroné nggo selawas-lawasé.

## 18:4

Lan nggo ngémutna maring wong-wong sing padha ngucap, “Gusti Allah mundhut sewiji anak.”

## 18:5

Dhéwéké babar pisan padha ora duwé kawruh ngenani prekara kuwé, semana uga kaki-nininé. Banget alané ucapan sing metu sekang lambéné wong-wong mau, dhéwéké ora padha ngomongna (sewiji-wiji) kejaba mung apus-apus blaka.

## 18:6

Mangka bisa uga sliramu (Muhammad) bakal ngapesna awakmu merga lara ati sewisé dhéwéké padha mléngos, sekirané wong-wong kuwé ora precaya maring keterangan kiyé (Al-Qur’an).

## 18:7

Setemené Ingsun wis ndadékna apa sing ana neng bumi minangka pepaés nggo (bumi) kuwé, supaya Ingsun nguji wong-wong mau sapa neng antarané dhéwéké kabéh sing paling bagus penggawéané.

## 18:8

Lan setemené Ingsun temen-temen  bakal ndadékna (uga) apa sing sendhuwuré (bumi) dadi lemah sing cengkar lan garing.

## 18:9

Apa ko padha nyana lamon wong sing manggon neng gua, lan (sing nduwéni) raqim [^485] kuwé, dhéwéké kabéh klebu tandha-tandha (agungé) Ingsun sing gawé gumun?

[^485]: Raqim, sebagéan ahli tapsir negesna jenengé asu lan sebagéan negesna watu sing ana tulisané.

## 18:10

(Élinga) rikala wong-wong lanang enom kuwé padha umpetan maring njero gua banjur dhéwéké padha nyenyuwun, “Dhuh Pengéran kula, mugi paring kewelasan dhateng kula sedaya saking sisihipun Penjenengan lan mugi nyempurnakaken pituduh ingkang jejeg kanggé kula wonten urusan kula sami.”

## 18:11

Mangka Ingsun tutup kupingé dhéwéké kabéh neng njero gua kuwé [^486] nganti pirang-pirang taun,

[^486]: Gusti Allah nurokna wong-wong nom kuwé suwéné 309 taun qomariyah neng njero guwa. Tiliki ayat 25 surat kiyé, nganti wong-wong kuwé ora bisa détangékna déning sewara apa baé.

## 18:12

banjur Ingsun tangékna wong-wong kuwé, supayané Ingsun ngawuningani, endi neng antarané golongan loro kuwé [^487]  sing paling pas olihé ngétung sepira suwéné dhéwéké padha manggon (neng guwa).

[^487]: Golongan loro kuwé wong-wong enom kuwé lan sing pesulayan ngenani sepira suwéné olihé manggon neng guwa.

## 18:13

Ingsun nyritakna maring sliramu (Muhammad) riwayate wong-wong mau kanthi sebeneré. Setemené dhéwéké kuwé wong-wong enom sing padha precaya maring Pengérané, lan Ingsun nambahi pituduh maring dhéwéké kabéh.

## 18:14

Lan Ingsun teguhna atiné wong-wong mau rikala dhéwéké padha ngadeg [^488] banjur ngucap, “Pengérané inyong kabéh yakuwé Pengérané langit lan bumi; inyong kabéh ora nyebut sembahan seliyané Penjenengané. Temen, angger inyong padha nglakoni sing kaya kuwé, temtu inyong kabéh wis ngucapna tembung sing adoh banget sekang bebener.”

[^488]: Menyat lan ngadep Raja Dikyanus sing dolim lan sombong.

## 18:15

Dhéwéké kuwé kaumé inyong kabéh sing wis ndadékna sembahan-sembahan (nggo désembah) seliyané Penjenengané. Kenangapa dhéwéké ora padha mertélakna alesan sing genah (ngenani peprecayaé)? Mangka sapa sing lewih aniaya (dolim) tenimbang wong sing ngreka apus-apus maring Gusti Allah?

## 18:16

Lan angger ko padha ninggalna wong-wong lan apa sing dhéwéké padha sembah seliyané Gusti Allah, mangka goléta nggon umpetan mau neng njero guwa kuwé, mesthi Pengéranmu bakal nglubérna sebagéan kewelasan-É maring ko kabéh lan nyedhiakna sewiji-wiji sing migunani tumrapmu neng urusané ko kabéh. [^489]

[^489]: Ucapan kiyé antarané wong-wong kuwé dhéwék merga anané wisik (ilham) sekang Gusti Allah

## 18:17

Lan ko bakal weruh srengéngé rikala mlethék, dhoyong sekang guwané dhéwéké maring sisih tengen, lan rikala surup, ngedohi maring sisih kiwé lan wong-wong kuwé ana neng nggon sing amba neng njeroné (guwa). Kuwé sebagéan sekang tandha-tandha (agungé) Gusti Allah. Sapa wongé sing déparingi pituduh déning Gusti Allah, wong mau sing olih pituduh, lan sapa wongé sing désasarna déning Penjenengané, mangka ko ora bakal nemu sewiji penulung sing bisa awéh pituduh maring dhéwéké.

## 18:18

Lan sliramu ngira wong-wong enom mau ora turu, mangkané dhéwéké padha turu; lan Ingsun wolak-walik dhéwéké kabéh maring tengen lan maring kiwé, éwadéné asuné nylonjorna sikilé neng ngarep lawang guwa. Lan angger sliramu weruh wong-wong mau mesti sliramu bakal mléngos mlayu sekang dhéwéké lan mesthi sliramu bakal wedi maring dhéwéké kabéh.

## 18:19

Lan mengkana kuwé Ingsun tangékna wong-wong mau, supayané neng antarané dhéwéké padha takon-takonan. Salah siji neng antarané wong-wong kuwé ngucap, “Wis pira suwéné ko manggon (neng kéné)?” Wong-wong (liyané) mangsuli, “Inyong kabéh padha manggon (neng kéné) sedina utawané setengah dina.” (Sing liyané) ngucap, “Pengéranmu lewih priksa sepira suwéné ko manggon (neng kéné). Mangka préntaha salah siji neng antarané ko kabéh maring kota karo nggawa dhuwit pérakmu kiyé, lan jajal deleng endi panganan sing lewih apik, lan gawanen panganan kuwé nggo ko kabéh, lan dhéwéké peryoga temindak sing alus, lan aja pisan-pisan nyritakna kahananmu maring sapa baé.

## 18:20

Setemené angger wong-wong padha ngaweruhi panggonanmu, mesthi dhéwéké bakal mbandhemi watu maring ko kabéh, utawa meksa ko padha bali maring agama-né dhéwéké, lan angger kaya kuwé mesthi ko ora bakal padha begya selawasé.”

## 18:21

Lan kaya kuwé (uga) Ingsun ngawéruhna (menungsa) maring wong-wong enom kuwé, supayané (menungsa) padha ngerti, lamon janjiné Gusti Allah mesthi bener, lan (tekané) dina Kiyamat ora nana kemamang-an. Rikala wong-wong padha pesulayan neng urusané, [^490] banjur ana sing ngucap, “Degna baé gedhong neng ndhuwuré (guwané) wong-wong enom kuwé, Pengérané wong-wong enom kuwé lewih priksa kahanané dhéwéké kabéh.” Wong sing nyekel kewasa ingatasé urusané wong akéh kuwé ngucap, “Inyong kabéh mesthi bakal ngedegna sewiji umah pemujan neng ndhuwuré (guwa kuwé).”

[^490]: Sing dadi pesulayan yakuwé bab dina Kiyamat, apa arep kedadén utawa ora lan apa iya menungsa olihé détangékna neng dina Kiyamat karo jasad lan rohé utawa rohé thok. Mangka Gusti Allah nemokna wong-wong mau karo “ahli guwa” neng crita kiyé nggo nggenahna lamon dina Kiyamat mesthi bakal teka lan menungsa olihé détangékna neng dina Kiyamat kuwé raga karo rohé.

## 18:22

Mengko (ana wong sing bakal) ngucap, [^491] “(Cacahé wong enom kuwé) telu, sing kapat asuné,” lan (sing liyané) ngucap, “(Cacahé dhéwéké) lima, sing kanem asuné,” minangka pengira-ira ingatasé (prekara) sing gaib; lan (sing liyané) ngucap, “(Cacahé dhéwéké) pitu, sing kewolu asuné.” Dhawuha (Muhammad), “Pengéranku lewih ngawuningani cacahé dhéwéké, ora nana sing ngerti (cacahé) dhéwéké kejaba semendhing.” Merga ku-wé aja pisan-pisan sliramu (Muhammad) bantah-bantahan ngenani prekara wong-wong kuwé, kejaba bantah-bantahan neng lair baé lan aja pisan-pisan sliramu nakokna ngenani dhéwéké (wong-wong enom kuwé) maring sapa baé.

[^491]: Ahli Kitab lan liyané neng jamané Nabi Muhammad s.a.w.

## 18:23

Lan aja pisan-pisan sliramu ngucapna ingatasé sewiji-wiji, “Inyong mesthi bakal nglakoni kuwé ngésuk,”

## 18:24

kejaba (karo ngucapna), “Insya Allah.” [^492] Lan élinga maring Pengéranmu rikala sliramu kelalén lan dhawuha, “Moga-moga Pengéranku bakal paring pituduh maring awak inyong supaya inyong sing lewih pérek (beneré) tenimbang kiyé.”

[^492]: Miturut riwayat, ana wong Quraisy sing takon maring Kanjeng Nabi Muhammad s.a.w ngenani roh, critané Ashabul Kahfi (wong sing manggon neng guwa) lan critané Zulkarnaen banjur kiyambeké njawab, tekaa ngésuk maring sliraku supayané tek critakna maring ko. Lan kiyambeké ora ngendika Insya Allah (tegesé angger Gusti Allah ngersakna). Ning nyatané ngasi dina ésuké wahyu ora temurun kanggo nyritakna prekara-prekara mau lan Kanjeng Nabi ora téyéng njawab. Mula temurun ayat 23-24 kuwé ndhuwur, dadi piwulang maring Kanjeng Nabi. Gusti Allah uga ngémutna lamon Kanjeng Nabi kesupén nyebut Insya Allah kudu gagiyan nyebut bar-baré.

## 18:25

Lan wong-wong enom mau manggon neng guwa suwéné telungatus taun détambah sangang taun.

## 18:26

Dhawuha, “Gusti Allah lewih ngawuning-ani pira suwéné wong-wong kuwé padha manggon (neng guwa), kagungané Penjenengané kabéh sing keumpet neng langit lan bumi. Banget awasé pemriksa-Né lan banget cethané pemireng-É, ora nana sewiji pengayom baé seliyané Penjeneng-ané; lan Penjenengané ora mundhut wong sewiji baé dadi sekuthon-É nggo netepna putusan.

## 18:27

Lan wacakna (Muhammad) apa sing déwahyokna maring sliramu, yakuwé Kitabé Pengéranmu (Al-Qur’an). Ora nana sing bisa ngowahi kalimah-kalimahé Penjenengané. Lan sliramu ora bakal bisa nemokna nggon pengayoman seliyané Penjenengané.

## 18:28

Lan sabara sliramu (Muhammad) bareng wong-wong sing padha nyebut (asma) Pengérané neng wektu ésuk lan soré karo ngarep-arep karenané Penjenengané lan aja pisan-pisan mripat loromu mléngos sekang wong-wong kuwé (merga) ngarep-na pepaésé urip neng dunya, lan sliramu aja ngetutna wong sing atiné wis Ingsun kelalénaken sekang ngemut-emut maring Ingsun, uga nuruti kekarepané lan kahanané wis ngliwati wates.

## 18:29

Lan dhawuha (Muhammad), “Bebener kuwé tekané sekang Pengéranmu, sapa wongé sing nggayuh (precaya) mangka precayaa, lan sapa sing kepéngin mbangkang (kapir) jorna baé kon kapir.” Setemené Ingsun wis nyedhiakna neraka nggo wong-wong sing aniaya (dolim), sing gemluguré ngepung wong-wong kuwé. Angger dhéwéké padha njaluk tulung (nginum), wong-wong kuwé bakal déparingi banyu sing kaya wesi umeb sing nggesengna rai. (Kuwé) inuman sing paling ala lan panggonan ngaso sing paling nistha.

## 18:30

Temen, wong sing padha precaya lan nglakoni kebagusan, Ingsun temen-temen ora bakal nyiya-nyiyakna ganjarané wong-wong sing nglakoni penggawéan sing becik kuwé.

## 18:31

Wong-wong mau sing olih suwarga Ngaden (‘Adn) sing neng ngisoré mili bengawan-bengawan, (neng suwarga kuwé) dhéwéké padha déparingi pepaés gelang emas lan padha ngganggo sandhangan ijo sekang sutra alus lan sutra kandel, éwadéné dhéwéké padha njagong séndhéhan neng ndhuwur ambén-ambén sing maén. (Kuwé) seapik-apiké ganjaran lan panggonan ngaso sing semanger.

## 18:32

Lan paringna sliramu (Muhammad) maring wong-wong kuwé [^493] sewiji peumpaman, wong lanang loro, [^494] sing siji (sing kapir) Ingsun paringi kebon anggur loro lan Ingsun ubengi kebon loro kuwé karo wit-wit korma lan neng antarané loroné (kebon mau) Ingsun gawékna pegagan.

[^493]: Maring wong mukmin lan wong kapir

[^494]: Wong Yahudi loro sing siji mukmin lan sing siji kapir.

## 18:33

Kebon loro kuwé ngasilna wohé lan ora suda (wohé) semendhing-mendhinga, lan neng sela-selané kebon loro kuwé Ingsun ilékna kali,

## 18:34

lan wong kuwé mau duwé bandha sing akéh, mangka dhéwéké banjur ngucap maring batiré (sing precaya) rikala kandhah maring dhéwéké, “Bandhaku lewih akéh tenimbang bandhamu lan balaku lewih kuwat.”

## 18:35

Lan wong kuwé mlebu keboné kanthi polah sing ngapitunani awaké dhéwék (merga gemedhé lan kapir), wong kuwé ngucap, “Inyong ngira kebon kiyé ora bakal mati selawasé,

## 18:36

lan inyong ngira dina Kiyamat ora bakal teka, lan angger sekirané inyong débalékna maring Pengérané inyong, mesthi inyong bakal olih panggonan bali sing lewih apik tenimbang kiyé.”

## 18:37

Batiré (wong sing precaya) ngucap maring dhéwéké karo kandah, “Apa ko ingkar maring (Pengéran) sing nyiptakna ko sekang lemah, banjur sekang setétés banyu mani, banjur Penjenengané ndadékna ko wong lanang sing sampurna?

## 18:38

Ning inyong (precaya lamon), Penjeneng-ané kuwé Gusti Allah, Pengérané inyong, lan inyong ora bakal nyekuthokna Pengérané inyong karo apa baé.

## 18:39

Lan kenangapa rikala ko mlebu maring kebonmu ora ngucapna “Masya Allah, la quwwata illa billah” (Temen, ingatasé kersané Gusti Allah, kabéh kiyé dadi mujud), ora nana daya kejaba kanthi (pitulungé) Gusti Allah, senajan ko nganggep bandha lan anak putuku lewih semendhing tenimbang (bandha lan anak-putu)mu.

## 18:40

Mangka moga-moga Pengéranku bakal paring maring inyong (kebon) sing lewih apik tenimbang kebonmu (kiyé); lan Penjenengané ngirim bledhég sekang langit maring kebonmu, saéngga (kebon kuwé) dadi lemah sing lunyu,

## 18:41

utawa banyuné dadi remesep maring njero lemah, mangka ko ora bakal bisa nemokna (banyu kuwé) maning.”

## 18:42

Dan bandha dunyané déajurna, banjur wong kuwé molak-malikna épék-épék tangan loroné (tandhané ngajog) ingatasé apa sing wis dhéwéké blanjakna nggo (urusan) kuwé, lan wit angguré rubuh karo anjang-anjangé banjur dhéwéké ngucap, “Énggané ganu inyong ora nyekuthokna Pengéranku karo apa baé.”

## 18:43

Lan ora nana (maning) tumrap wong kuwé sewiji golongan baé sing bisa nulungi dhéwéké seliyané Gusti Allah; lan dhéwéké uga ora bakal bisa mbélani awaké dhéwék.

## 18:44

Neng kana, pitulungan kuwé mung sekang Gusti Allah sing Mahabener. Penjeneng-ané (sing paring) ganjaran sing paling apik lan (sing paring) piwales sing paling apik.

## 18:45

Lan gawékna nggo wong-wong (menungsa) peumpaman penguripan neng dunya kiyé, ibaraté banyu (udan) sing Ingsun turunaken sekang langit, saéngga gawé subur tandur-tanduran neng bumi, banjur (tandur-tanduran) kuwé dadi garing sing kabur kenang barat. Lan Gusti Allah Mahakewasa ingatasé samubarang kabéh.

## 18:46

Bandha lan anak-anak kuwé pepaésé urip neng dunya ning laku becik sing sempulur (terus-terusan) kuwé lewih apik ganjarané neng sisihé Pengéranmu lan uga lewih apik nggo dadi pengarep-arep.

## 18:47

Lan (élinga) neng dina (rikala) Ingsun mlakokna gunung-gunung lan ko bakal weruh bumi dadi rata lan Ingsun ngum-pulna wong-wong (kabéh menungsa), lan ora nana siji baé sekang dhéwéké sing Ingsun tinggal.

## 18:48

Lan wong-wong kabéh bakal dégawa maring ngersané Pengéranmu kanthi baris. (Gusti Allah dhawuh), “Setemené ko kabéh padha teka maring Ingsun, kayadé-né Ingsun nyiptakna ko kabéh neng wektu kawitan; malah ko padha nganggep Ingsun ora bakal netepna nggo ko kabéh wektuné (tangi nggo netepi) janji.

## 18:49

Lan dégléthakna kitab (catetan laku), banjur ko bakal weruh wong sing padha duwé dosa krasa kewedén maring apa sing (ketulis) neng njeroné, lan dhéwéké padha ngucap, “Banget cilakané inyong kabéh, kitab apa kiyé, ora nana sing kéri, sing cilik lan sing gedhé anging kecathet kabéh,” lan wong-wong mau weruh (kabéh) apa sing wis dhéwéké padha lakoni (ketulis). Lan Pengéranmu ora gawé kapitunan (dolim) maring sapa baé.

## 18:50

Lan (élinga) rikala Ingsun dhawuh maring para malaékat, “Sujuda sliramu maring Adam!” Mangka dhéwéké banjur padha sujud kejaba iblis. Dhéwéké sekang (golongané) jin, mangka dhéwéké duraka maring dhawuhé Pengérané. Apa pantes ko padha ndadékna dhéwéké (iblis) lan anak putuné dadi pemimpin seliyané Ingsun, mangkané dhéwéké kuwé mungsuhmu? Banget alané (iblis kuwé) dadi gantiné (Gusti Allah) tumrap wong sing padha aniaya (dolim).

## 18:51

Ingsun ora nekakna dhéwéké kabéh (iblis lan anak-putuné) nggo nyekséni penyiptanané langit lan bumi lan (uga) ora penyiptanané awake dhéwéké; lan Ingsun ora ndadékna wong sing nyasarna kuwé dadi penulung.

## 18:52

Lan (élinga) neng dina (rikala) Penjenengané dhawuh, “Celuka déning ko kabéh sekuthon-sekuthon-Ku sing ko padha anggep kuwé.” Wong-wong kuwé banjur nyeluk, ning dhéwéké (sekuthon-sekuthon kuwé) ora semaur maring wong-wong mau lan Ingsun anakna nggo dhéwéké kabéh nggon pengleburan (neraka).

## 18:53

Lan wong-wong sing duwé dosa weruh neraka, banjur dhéwéké padha ngira, lamon dhéwéké bakal nyemplung maring njeroné lan dhéwéké kabéh ora nemokna panggonan indha (nggo mlayu) sekang kuwé (neraka).

## 18:54

Lan setemené Ingsun wis nerangna bola-bali maring menungsa neng njero Al-Qur’an kiyé karo werna-werna peumpaman. Ning menungsa pancén sing paling akéh mbantahé.

## 18:55

Lan ora nana (sewiji-wiji) sing ngalang-alangi menungsa nggo precaya rikala pituduh wis teka maring dhéwéké lan nyuwun pengampura maring Pengérané, kejaba (pengarep ngenténi) tekané ketetepané (Gusti Allah sing wis kelaku maring) umat sing gemiyén utawa tekané siksa ingatasé wong-wong mau kanthi nyata.

## 18:56

Lan Ingsun ora ngutus rasul-rasul kejaba nggo nggawa werta bebungah lan awéh pengéling-éling; ning wong sing padha mbangkang (kapir) mbantah kanthi (cara) sing ora bener supaya kanthi kuwé dhéwéké bisa ngilangna prekara sing hak (bebener), lan dhéwéké padha ndadékna ayat-ayat Ingsun lan apa sing dépemutna maring wong-wong kuwé dadi perguyon.

## 18:57

Lan sapa sing lewih aniaya (dolim) tenimbang wong sing wis démutna karo ayat-ayat-É Pengérané, banjur dhéwéké mléngos sekang kuwé lan ngelalékna apa sing wis délakoni déning tangan loroné? Temen, Ingsun wis ndadékna atiné wong-wong mau ketutup, (saéngga wong-wong kuwé ora) mahami, lan (Ingsun uga ndelah) sumpel neng kupingé dhéwéké. Senajan sliramu (Muhammad) ajék wong-wong kuwé maring pituduh, mesthi dhéwéké ora bakal padha olih pituduh nggo selawas-lawasé.

## 18:58

Lan Pengéranmu Maha Ngampura, kagungan welas asih. Angger Penjenjengané ngersakna nyiksa wong-wong kuwé merga penggawéané, mesthi Penjenengané bakal nggelisna siksa nggo dhéwéké kabéh. Ning tumrap wong-wong mau ana wektu sing tinemtu (nggo détibani siksa) sing dhéwéké ora bakal padha nemokna nggon umpetan sekang Penjenengané.

## 18:59

Lan (wargané) negari kuwé wis Ingsun tumpes rikala wong-wong kuwé padha nglakoni aniaya (dolim), lan wis Ingsun tetepna wektu tinemtu nggo pengleburané wong-wong kuwé.

## 18:60

Lan (élinga) rikala Musa ngucap maring pendhéréké, “Inyong ora arep mandheg (mlaku) seurungé butul maring nggon ketemuné segara loro; utawa inyong arep mlaku (terus nganti) taun-taunan.”

## 18:61

Mangka rikala wong loro kuwé wis butul maring nggon ketemuné segara loro mau, dhéwéké padha kelalén maring iwaké, banjur (iwak) kuwé mlumpat maring dalané nuju segara.

## 18:62

Mangka rikala wong loro kuwé wis ngliwati (nggon mau), Musa ngucap maring pendhéréké, “Gawa ngénéh panganané dhéwék; temen, dhéwék wis krasa kesel merga mlakuné dhéwék kiyé.”

## 18:63

Dhéwéké (pendhéréké) semaur, “Apa sampéyan ngerti rikala dhéwék nggoléti nggon pengayoman neng watu kaé, inyong kelalén (crita kahanané) iwak kuwé. Lan ora nana sing gawé inyong kelalén kejaba sétan, lan (iwak) kuwé mlumpat maring dalané nuju segara kanthi cara sing banget anéhé.”

## 18:64

Kiyambeké (Musa) ngucap, “Kuwé (panggonan) sing dhéwék padha goléti.” Banjur wong loro kuwé mbalik, napak tilas mlakuné dhéwéké maning.

## 18:65

Banjur kiyambeké sekloron ketemu karo sewiji kawula neng antarané kawula-kawula Ingsun, sing wis Ingsun paringi kewelasan (rahmat) maring dhéwéké sekang sisihé Ingsun, lan wis Ingsun paringi ilmu sekang sisihé Ingsun. [^495]

[^495]: Miturut ahli tapsir, miturut hadis, kawula neng kéné yakuwé Khidir, lan sing démaksud rahmat neng kéné yakuwé wahyu lan kenabian. Lan sing démaksud karo ilmu yakuwé ngeneni prekara  sing gaib kaya sing arep déterangna neng ayat seterusé.

## 18:66

Musa ngucap maring wong mau, “Apa inyong olih ngetutna sampéyan supayané sampéyan mulang maring inyong (ilmu sing bener) sing wis déwulangna maring sampéyan (minangka dadi) pituduh?”

## 18:67

Kiyambeké (Khidir) mangsuli, “Temen, sampéyan ora bakal bisa tahan (sabar) karo inyong.

## 18:68

Lan kepriwé sampéyan bakal bisa sabar maring sewiji-wiji, wong sampéyan urung duwé ilmu sing cukup ngenani sewiji-wiji kuwé?”

## 18:69

Kiyambeké (Musa) ngucap, “Insya Allah sampéyan arep nemokna inyong kiyé wong sing sabar, lan inyong ora bakal nglawan sampéyan neng urusan apa baé.”

## 18:70

Kiyambeké (Khidir) ngucap, “Angger sampéyan mélu inyong, mangka aja pisan-pisan sampéyan takon maring inyong ngenani apa baé, nganti inyong nerangna sewiji-wiji kuwé maring sampéyan.”

## 18:71

Mangka padha mlaku wong loro kuwé, nganti rikala sekloroné numpak prahu kiyambeké (Khidir) mbolongi (prahu kuwé). Kiyambeké (Musa) ngucap, “Kenangapa sampéyan mbolongi prahu kuwé, apa nggo nglelepna wong-wong sing numpak?” Temen, sampéyan wis gawé keluputan sing gedhé.

## 18:72

Kiyambeké (Khidir) ngucap, “Mbok inyong wis ucapna, lamon sampéyan ora bakal bisa sabar karo inyong?”

## 18:73

Kiyambeké (Musa) ngucap, “Aja pisan-pisan sampéyan ngukum inyong merga kelaléné inyong lan sampéyan aja ngebot-ngeboti inyong karo sewiji reribed neng urusanku.”

## 18:74

Mangka padha mlaku wong loro kuwé, saéngga rikala sekloroné ketemu karo sewiji bocah enom, banjur kiyambeké (Khidir) maténi bocah kuwé. Kiyambeké (Musa) ngucap, “Kenangapa sampéyan paténi jiwa sing suci, ora merga dhéwéké maténi wong liya? Temen, sampéyan wis nglakoni sewiji-wiji sing banget mungkaré.”

## 18:75

Kiyambeké (Khidir) ngucap, “Mbok wis inyong ucapna maring sampéyan, lamon sampéyan ora bakal bisa sabar karo inyong?”

## 18:76

Kiyambeké (Musa) ngucap, “Angger inyong takon maring sampéyan ngenani sewiji-wiji sewisé kiyé, mangka sampéyan aja ngolihna maning inyong ngetutna sampéyan, setemené sampéyan wis cukup (sabar) nampa alésan sekang inyong.”

## 18:77

Banjur sekloroné padha mlaku, saéngga rikala sekloroné butul maring wargané sewiji negari, wong loro kuwé njaluk désuguh déning wargané, ning wong-wong mau (warga negari kuwé) ora gelem nyuguh dhéwéké sekloron, banjur wong loro kuwé nemokna pager umah sing méh rubuh (neng negari kuwé), banjur kiyambeké (Khidir) njejegna. Kiyambeké (Musa) ngucap, “Angger sampéyan karep, mesthi sampéyan bisa njaluk upah ingatasé (penggawéanmu) kuwé.”

## 18:78

Kiyambeké (Khidir) ngucap, “Kiyé pepisahané antarané inyong karo sampéyan, inyong arep mertélakna maring sampéyan ingatasé penggawéan sing sampéyan ora bisa sabar ngadhepi kuwé.

## 18:79

Anadéné prahu kaé duwéké wong mlarat sing nyambet gawéné neng segara; inyong duwé maksud ngrusak prahu kuwé, merga neng sengarepé wong-wong kuwé ana raja sing arep ngrebut saben-saben prau.

## 18:80

Lan anadéné wong enom (kapir) kaé, wong tuwa loroné mukmin, lan inyong kewatir lamon dhéwéké bakal meksa wong tuwané maring dalan kesasar lan kekapiran.

## 18:81

Banjur inyong padha ngarep-arep, sekirané Pengérané wong-wong kuwé kersa ngganti kanthi (anak siji) sing lewih apik suciné tenimbang (anak) mau lan lewih eman (maring rama-biyungé).

## 18:82

Lan anadéné pager umah kaé duwéké bocah yatim loro neng kota kuwé, sing neng ngisoré kesimpén bandha nggo dhéwéké sekloron, lan ramané sewijiné wong sing apik. Mangka Pengéranmu ngersakna supayané bocah loro kuwé butul gedhé lan sekaroné ngetokna simpénan kuwé minangka kewelasan (rahmat) sekang Pengéranmu. Apa sing inyong pergawé udu nuruti karepku dhéwék. Kuwé pertélan penggawéan-penggawéan sing sampéyan ora sabar olihé ngadhepi.”

## 18:83

Lan wong-wong padha takon maring sliramu (Muhammad) ngenani Zulkarnaén. Dhawuha, “Arep tek wacakna maring ko kabéh critané.”

## 18:84

Temen, Ingsun wis paring drajat maring kiyambeké (Zulkarnaén) neng bumi, lan Ingsun wis paring dalan maring kiyambeké (nggo mekolih) samubarang kabéh.

## 18:85

Mangka kiyambeké ngambah sewiji dalan.

## 18:86

Nganti rikala kiyambeké wis butul maring panggonané srengéngé surup, [^496] kiyambeké weruh (srengéngé) surup maring njero segara sing beleté ireng, lan neng kana kiyambeké ketemu sewiji kaum (sing ora duwé agama). Ingsun dhawuh, “Hé Zulkarnaén! Sliramu wenang ngukum utawané gawé bagus (ajék precaya) maring wong-wong kuwé.”

[^496]: Butul maring pinggir segara sisih kulon, neng nggon Zulkarnaén weruh srengéngé lagi surup.

## 18:87

Kiyambeké (Zulkarnaén) ngucap, “Sapa wongé nglakoni aniaya (dolim), inyong bakal ngukum wong kuwé, banjur dhéwéké bakal débalékna maring Pengérané, banjur Pengéran paring siksa kanthi siksa sing banget kerasé.

## 18:88

Anadéné wong sing precaya lan nglakoni kebagusan, mangka dhéwéké nampa (ganjaran) sing paling apik minangka piwales, lan bakal inyong wéhna maring dhéwéké préntahku sing gampang-gampang.”

## 18:89

Banjur kiyambeké ngambah sewiji dalan (liyané).

## 18:90

Nganti rikala kiyambeké butul maring panggonan mlethéké srengéngé (prenah wétan) kiyambeké menangi (srengéngé) mencorong sendhuwuré kaum sing Ingsun ora gawé aub-aub nggo dhéwéké kabéh sekang (soroté srengéngé) [^497] kuwé,

[^497]: Miturut sebagéan juru tapsirr, golongan sing détemoni Zulkarnaén kuwé umat sing mlarat.

## 18:91

mengkana kuwé, lan setemené Ingsun ngawuningani samubarang kabéh sing ana neng kiyambeké (Zulkarnaén).

## 18:92

Banjur kiyambeké ngambah sewiji dalan (liyané maning).

## 18:93

Nganti rikala kiyambeké butul neng antarané gunung loro, kiyambeké menangi neng semburiné (gunung kuwé) sewiji kaum sing méh ora mahami pewicaran. [^498]

[^498]: Wong-wong kuwé ora téyéng mahami basané wong liya, jalaran basané adoh banget bédané sekang basa sing liya, lan wong-wong kuwé ora téyéng nerangna maksudé merga kurang cerdas.

## 18:94

Wong-wong kuwé ngucap, “Hé Zulkarnaén! Temen, Yakjuj lan Makjuj [^499] kuwé (mahluk sing) gawé kerusakan neng bumi, mangka apa désekolihi inyong padha ngupahi sampéyan supayané sampéyan nggawékna pager pengaling-aling antarané inyong kabéh lan dhéwéké (Yakjuj lan Makjuj)?”

[^499]: Yakjuj lan Makjuj kuwé bangsa loro sing gawé rusak neng bumi.

## 18:95

Kiyambeké (Zulkarnaén) ngucap, “Apa sing wis dénugrahakna déning Pengéranku maring inyong lewih apik (tenimbang upahmu), mangka rewangi inyong kanthi kekuwatan, supayané inyong bisa gawé pager pengaling-aling antarané ko lan dhéwéké kabéh.

## 18:96

Wéhna maring inyong tugelan-tugelan wesi!” Nganti rikala (tugelan) wesi kuwé wis (kepasang) padha ratané karo dhuwuré gunung loro kuwé, kiyambeké (Zulkarnaén) ngucap, “Sembura (geni kuwé)!” Rikala (wesi) kuwé wis dadi (abang kaya) geni, kiyambeké ngucap, “Wéhna maring inyong tembaga (sing umeb) supayané tek sorna maring sendhuwuré (wesi panas kuwé).”

## 18:97

Mangka wong-wong kuwé (Yakjuj lan Makjuj) ora bisa ngunggahi lan ora bisa mboboli (pager kuwé).

## 18:98

Kiyambeké (Zulkarnaén) ngucap, “(Pager) kiyé kewelasan (rahmat) sekang Pengéranku, mangka rikala janjiné Pengéranku wis teka, Penjenengané arep ngajurna (pager kuwé); lan janjiné Pengéranku kuwé mesti bener.”

## 18:99

Lan neng dina kuwé Ingsun jorna dhéwéké kabéh (Yakjuj lan Makjuj) nyampur antarané siji karo liyané, lan (rikala) slomprét désembur (maning), bakal Ingsun kumpulna wong-wong kuwé kabéh.

## 18:100

lan Ingsun weruhna (neraka) Jahanam kanthi genah neng dina kuwé maring wong-wong sing mbangkang (kapir),

## 18:101

(yakuwé) wong sing mata (ati)né neng sejeroné kahanan ketutup (ora weruh) sekang nggatékna tandha-tandha (agungé) Ingsun, lan wong-wong mau ora kewawa ngrungokna.

## 18:102

Mangka apa wong-wong kapir ngira lamon dhéwéké padha (bisa) gawé kawula-kawulané Ingsun dadi penulung seliyané Ingsun? Temen, Ingsung wis nyedhiakna (neraka) Jahanam dadi panggonané wong-wong kapir.

## 18:103

Dhawuha (Muhammad), “Apa perlu Ingsun paringi weruh maring sliramu wong sing paling kapitunan penggawéané?”

## 18:104

(Yakuwé) wong-wong sing muspra penggawéané neng penguripan dunya, lan dhéwéké padha ngira wis mergawé seapik-apiké.

## 18:105

Wong-wong kuwé sing padha ngingkari ayat-ayat-É Pengérané lan (ora precaya) maring (bakalé) sapatemon  karo Penjenengané. [^500] Mangka muspra penggawéané (amalé) dhéwéké kabéh, lan Ingsun ora paring penimbangan ingatasé (amalé) wong-wong mau neng dina Kiyamat.

[^500]: Ora precaya maring anané dina Kiyamat

## 18:106

Mengkana kuwé, piwalesé dhéwéké kabéh neraka Jahanam, merga mbangkangé (kapiré), lan merga dhéwéké padha ndadékna ayat-ayat-É Ingsun lan utusan-utusan Ingsun minangka perguyon.

## 18:107

Temen, wong-wong sing padha precaya lan nglakoni kebagusan, nggo wong-wong kuwé désedhiakna suwarga Firdos dadi papan manggon,

## 18:108

dhéwéké padha langgeng neng njeroné, dhéwéké ora padha kepéngin boyong sekang kono.

## 18:109

Dhawuha (Muhammad), “Umpamané segara dadi mangsi nggo (nulis) kalimah-kalimahé Pengéranku, mangka mesthi segara kuwé entong (banyuné) seurungé rampung (nulisé) kalimah-kalimahé Pengéranku, senajan Ingsun tekakna tambahan semeno akéhé (maning).”

## 18:110

Dhawuha (Muhammad), “Setemené inyong kiyé mung menungsa kaya ko kabéh, sing wis nampa wahyu, lamon setemené Pengéranmu kuwé Pengéran sing Mahatunggal.” Mangka sapa wongé sing ngarep-arep sapatemon karo Pengérané peryoga padha nglakoni kebagusan lan aja pisan-pisan nyekuthokna karo apa baé olihé ngabekti (ngibadah) maring Pengérané.”

## 19:1

Kaaf Haa Yaa ‘Ain Saad.

## 19:2

(Sing déwacakna kiyé yakuwé) pertélan ngenani kewelasané (rahmat) Pengéranmu maring kawula-Né, Zakaria,

## 19:3

(yakuwé) rikala kiyambeké nyenyuwun (ndonga) maring Pengérané kanthi sewara sing alus.

## 19:4

Kiyambeké (Zakaria) nyenyuwun, “Dhuh Pengéran kula, saéstu balung kula empun ringkih lan sirah kula empun kebek uwan, lan kula déréng naté (ngraos) kuciwa anggén kula nyenyuwun dhateng Penjenengan, dhuh Pengéran kula.

## 19:5

Lan éstu, kula kuwatos dhateng krabat kula saempuné kula pejah, mangkané éstri kula niku tiyang gabug, mangka paringana kanugrahan (dhateng) kula rupi anak saking sisihipun Penjenengan,

## 19:6

ingkang ajeng marisi kula lan marisi saking keluwargi Yakub; lan mugi ndadosaken kiyambeké, dhuh Pengéran kula, tiyang ingkang dipun kerenani (ridoni).”

## 19:7

(Gusti Allah dhawuh), “Hé Zakaria! Ingsun paring werta bebungah maring sliramu kanthi anak lanang siji sing jenengé Yahya, sing Ingsun urung tau paring jeneng karo jeneng kuwé seurungé.”

## 19:8

Kiyambeké (Zakaria) matur, “Dhuh Pengéran kula, kepripun kula ajeng gadheh anak, mangkané éstri kula niku tiyang gabug lan kula (kiyambek) umuré empun sanget sepuhé?”

## 19:9

(Gusti Allah) dhawuh, “Mengkana kuwé.” Pengéranmu dhawuh, “Prekara kuwé gampang mungguhé Ingsun; setemené, sliramu wis Ingsun ciptakna seurungé kuwé, mangkané (neng wektu kuwé) sliramu urung ana (mujud) babar pisan.”

## 19:10

Kiyambeké (Zakaria) matur, “Dhuh Pengéran kula, mugi paring dhateng kula sewiji tandha.” (Gusti Allah) dhawuh, “Tandhané sliramu yakuwé sliramu ora bisa wicara karo menungsa lawasé telung wengi, mangkané sliramu sehat.”

## 19:11

Mangka dhéwéké metu sekang panggonan semedi (mihrab) nuju maring kaumé, banjur dhéwéké awéh aba-aba (isyarat) maring kaumé, padha memujia (tasbéh, subhanallah) ko kabéh neng wektu ésuk lan soré.

## 19:12

“Hé Yahya! Jikoten (sinaoni) [^501] Kitab (Taurat) kuwé temenan.” Lan Ingsun paring kawruh (hikmah) maring dhéwéké (Yahya) [^502] awit dhéwéké ésih bocah,

[^501]: Sinaoni Taurat kuwé, ngamalna isiné lan butulna maring umatmu.

[^502]: Pemahaman Taurat lan nemen ngudi kawruh  agama.

## 19:13

lan (Ingsun) dadékna rasa welas asih (maring sepadhané) sekang Ingsun lan brésih (sekang dosa). Lan dhéwéké uga wong sing semarah (takwa),

## 19:14

lan banget bektiné karo wong tuwané loro, lan dhéwéké udu wong sing gemedhé (uga udu) wong sing duraka.

## 19:15

Lan rahayu ingatasé dhéwéké neng dinané lair, dinané mati, lan neng dinané dhéwéké détangékna urip maning.

## 19:16

Lan critakna (Muhammad) riwayaté Maryam neng njero Kitab (Al-Qur’an), (yakuwé) rikala dhéwéké mingit awaké dhéwék sekang kulawargané maring sewiji panggonan neng sisih wétan (Baitulmaqdis),

## 19:17

banjur dhéwéké masang aling-aling (sing ngalingi) dhéwéké sekang wong akéh; banjur Ingsun ngutus rohé Ingsun (yakuwé Jibril) maring dhéwéké, banjur dhéwéké (Jibril) ngetonaken awaké neng ngarepé (Maryam) kanthi wujud menungsa sampurna.

## 19:18

Dhéwéké (Maryam) ngucap, “Setemené inyong nyuwun pengreksa maring Pengéran Sing Mahaasih sekang sampéyan angger sampéyan wong sing semarah (takwa).”

## 19:19

Dhéwéké (Jibril) ngucap, “Setemené inyong mung utusané Pengéranmu, nggo mbutulna peparing maring sampéyan, anak lanang siji sing suci,”

## 19:20

Dhéwéké (Maryam) ngucap: “Kepriwé bisané inyong duwé anak lanang, mangkané ora nglakon ana wong (lanang) sing nggepok inyong lan inyong udu wong nakal.”

## 19:21

Dhéwéké (Jibril) ngucap : “Mengkana kuwé,” Pengéranmu nyabda, “Prekara kuwé gampang tumrap Ingsun, lan supaya Ingsun ndadékna prekara kuwé minangka tandha (agungé Gusti Allah) tumrap menungsa lan minangka kewelasan (rahmat) sekang Ingsun, lan prekara kuwé dadi sijiné prekara sing (wis) députusna.”

## 19:22

Mangka dhéwéké (Maryam) mbobot, terus dhéwéké ngili nggawa bobotané (wetengané) kuwé maring panggonan sing adoh.

## 19:23

Banjur rasa lara (merga) arep mbabarna, meksa dhéwéké (séndhéhan) maring bongkoté wit korma, dhéwéké (Maryam) ngucap, “Adhuh, banget (apiké) inyong mati seurungé kiyé, lan inyong dadi wong sing ora degatékna lan dékelalékna.”

## 19:24

Mangka dhéwéké (Jibril) nyebut dhéwéké (Maryam) sekang panggonan sing endhép : “Aja pisan-pisan sampéyan (krasa) susah, setemené Pengéranmu wis gawé kalenan neng ngisore sampéyan.”

## 19:25

Lan goyangna baé bongkoté wit korma kuwé maring prenahé sampéyan, mesthi (wit) kuwé bakal ngrogolna woh korma sing mateng maring sampéyan.

## 19:26

Mangka mangan, nginum lan seneng-senengna baé atiné sampéyan. Angger sampéyan weruh sewiji wong, mangka ngucapa, “Setemené inyong wis nadar puasa kagem Pengéran Sing Mahaasih, mangka inyong ora arep ngomong karo sapa baé neng dina kiyé.”

## 19:27

Banjur dhéwéké (Maryam) nggawa dhéwéké (bayi kuwé) maring kaumé kanthi nggendhong (bayiné). Wong-wong mau (kaumé) padha ngucap, “Hé Maryam, temen, ko wis nggawa sewiji-wiji sing banget nyimpangé (mungkar) .

## 19:28

Hé sedulur wadoné Harun! Ramamu udu wong sing ala wateké, biyungmu udu wong wadon tukang royal.”

## 19:29

Mangka dhéwéké (Maryam) nudhing maring (anak)é. Wong-wong mau padha ngucap, “Kepriwé inyong arep padha ngomong karo bocah cilik sing ésih neng embanan?”

## 19:30

Dhéwéké (Isa) ngucap, “Setemené inyong kewulané Gusti Allah, Penjenengané maringi inyong Kitab (Injil) lan Penjenengané ndadékna inyong Nabi.

## 19:31

Lan Penjenengané ndadékna inyong sewiji wong sing déberkahi neng endi papan anane inyong, lan Penjenengané dhawuh maring inyong (nglakoni) sembayang lan (awéh) jakat selawasé inyong urip;

## 19:32

lan mbekténi biyungku, lan Penjenengané ora ndadékna inyong wong sing gemedhé lan apes,

## 19:33

lan kerahayon moga-moga delubérna maring inyong, neng dina lairku, dina matiku lan dinané inyong détangékna urip maning.”

## 19:34

Kuwé, Isa putrané Maryam (sing ngucapna) tembung sing bener, sing wong-wong kuwé padha mamang maring beneré.

## 19:35

Ora pantes tumrap Gusti Allah kagungan putra, Mahasuci Penjenengané. Angger Penjenengané kersa netepaken sewiji-wiji, mangka Penjenengané mung dhawuh maring sewiji-wiji kuwé, “Dadia,” mangka demadi sewiji-wiji kuwé.

## 19:36

(Isa Ngucap), “Lan setemené Gusti Allah kuwé Pengéranku lan Pengéranmu, mangka sembaha Penjenengané déning ko kabéh. Kiyé dalan sing jejeg.”

## 19:37

Mangka padha pesulayan golongan-golongan (sing ana) neng antarané wong-wong mau (Yahudi lan Nasrani). Mangka temen cilaka wong-wong kapir rikala padha nyekséni dina sing agung!

## 19:38

Banget landhepé pengrungoné wong-wong mau, lan banget awasé pendelengané dhéwéké neng dinané dhéwéké kabéh padha teka maring Ingsun. Ning wong-wong sing aniaya (dolim) neng dina kiyé (neng dunya) ana neng sejeroné kesasar sing nyata.

## 19:39

Lan wéhna maring dhéwéké kabéh pengéling-éling (Muhammad) ngenani dina pengajogan (yakuwé) rikala sekabéhé prekara wis députusna, mangkané wong-wong kuwé neng sejeroné kelalén lan ora precaya.

## 19:40

Setemené Ingsun sing marisi bumi [^503] lan kabéh sing ana neng sendhuwuré, lan mung maring Ingsun, dhéwéké kabéh padha débalékna.

[^503]: Sewisé sekabéhé ngalam musnah, mangka mung Gusti Allah sing langgeng.

## 19:41

Lan critakna (Muhammad) riwayat-É Ibrahim neng njeroné Kitab (Al-Qur\`an) kiyé. Setemené dhéwéké wong sing banget mbenerna, [^504] (lan) sewiji Nabi.

[^504]: Nabi Ibrahim a.s. yakuwé Nabi sing banget gelisé olihé mbeneraken kabéh prekara sing gaib sing teka sekang Gusti Allah.

## 19:42

(Élinga) rikala dhéwéké (Ibrahim) ngucap maring ramané, “Hé ramaku! Kenangapa rika nyembah sewiji-wiji sing ora krungu, ora weruh, lan ora bisa nulungi rika babar pisan?

## 19:43

Hé ramaku! Setemené wis butul maring inyong sebagéan ilmu sing ora déparingna maring rika, mangka mélua maring inyong, mesthi inyong bakal nidhokna maring rika dalan sing jejeg.

## 19:44

Hé ramaku! Aja pisan-pisan rika nyembah sétan. Setemené sétan kuwé duraka maring Pengéran Sing Mahaasih.

## 19:45

Hé ramaku! Inyong temen kewatir rika bakal kenang siksa sekang Pengéran Sing Mahaasih, saéngga rika dadi batiré sétan.”

## 19:46

Dhéwéké (ramané) ngucap, “Apa ko wadheh maring sembahan-sembahanku, hé Ibrahim? Angger ko ora lérén, mesthi ko bakal tek bandhemi watu (rajam), mangka tinggalna inyong nggo wektu sing suwé.”

## 19:47

Dhéwéké (Ibrahim) ngucap, “Moga-moga keslametan delubérna maring rika, inyong bakal njalukna ngampura nggo rika maring Pengérané inyong, setemené Penjenengané banget apiké maring inyong.

## 19:48

Lan inyong bakal ngadohna awak inyong sekang rika lan sekang apa sing rika sembah seliyané Gusti Allah, lan inyong bakal nyenyuwun maring Pengérané inyong, moga-moga inyong ora bakal keciwa merga nyenyuwun maring Pengérané inyong.

## 19:49

Mangka rikala dhéwéké (Ibrahim) wis ngadoh sekang wong-wong mau lan sekang apa sing désembah neng dhéwéké kabéh seliyané Gusti Allah, Ingsun nugrahakna maring dhéwéké, Ishak lan Yakub. Lan sekloroné Ingsun angkat dadi nabi.

## 19:50

Lan Ingsun nugrahakna maring dhéwéké sebagéan sekang kewelasan (rahmat) Ingsun lan Ingsun dadékna dhéwéké padha dadi pewicaran sing apik lan mulya.

## 19:51

Lan ceritakna (Muhammad) riwayat-É Musa neng njeroné kitab (Al-Qur\`an). Setemené Dhéwéké kuwé wong sing depilih, wong sing dadi utusan lan nabi.

## 19:52

Lan Ingsun wis nimbali dhéwéké sekang sisih tengené gunung (Sinai) lan Ingsun pérekna dhéwéké seperlu wewicaran.

## 19:53

Lan Ingsun wis ngganjarna sebagéan kewelasané (rahmaté) Ingsun maring dhéwéké yakuwé (lamon) seduluré, Harun, dadi sewiji nabi.

## 19:54

Lan ceritakna (Muhammad) riwayaté Ismail neng njeroné kitab (Al-Qur\`an). Dhéwéké nyata-nyata wong sing janjiné bener, sewiji utusan lan nabi.

## 19:55

Lan dhéwéké préntah (maring) kulawargané [^505] supayané (ngleksanakna) sembayang lan (nglunasi) jakat, lan dhéwéké sewijiné wong sing derenani neng sisihé Pengérané.

[^505]: Sebagéan ahli tapsir duwé penemu lamon sing démaksud “Ahlahu” yakuwé kulawargané, lan sebagéan duwé penemu umaté.

## 19:56

Lan ceritakna (Muhammad) riwayaté Idris neng njeroné Kitab (Al-Qur\`an). Setemené dhéwéké wong sing banget senengé maring bebener lan (dhéwéké) sewiji nabi,

## 19:57

lan Ingsun wis njunjung dhéwéké maring drajat sing dhuwur.

## 19:58

Dhéwéké kabéh kuwé wong-wong sing wis padha déparingi nékmat déning Gusti Allah, yakuwé sekang (golongan) para nabi lan tedhak-turuné Adam, lan sekang wong sing Ingsun angkut (neng njeroné prahu) bareng Nuh, lan sekang turunané Ibrahim lan Israil (Yaqub), lan sekang wong sing wis Ingsun paringi pituduh lan wis Ingsun pilih. Angger déwacakna ayat-ayat-É Gusti Allah Sing Mahaasih maring dhéwéké, mangka wong-wong kuwé padha ndhengkul sujud lan nangis.

## 19:59

Banjur teka sewisé wong-wong kuwé gantiné sing padha ngapengna sembayang lan nuruti kepénginané, mangka dhéwéké mbésuk bakal padha kesasar.

## 19:60

Kejaba wong sing padha tobat, padha precaya lan nglakoni kebecikan, mangka wong-wong kuwé bakal mlebu suwarga lan ora dékapitunani semendhing-mendhinga,

## 19:61

yakuwé suwarga Ngaden (\`Adn) sing wis déjanjékna déning Pengéran Sing Mahaasih maring kawula-kawulané Penjenengané, senajan (suwarga kuwé) ora katon. Setemené (janjiné Gusti Allah) kuwé mesthi déleksanani.

## 19:62

Neng njeroné (suwarga) wong-wong kuwé ora krungu pengucap sing ora migunani, anging (pengucap) keslametan. Lan neng njeroné (suwarga) nggo wong-wong kuwé ana rejeki saben isuk lan soré.

## 19:63

Kuwé suwarga sing bakal Ingsun warisna maring kawula-kawulané Ingsun sing padha tansah semarah (takwa).

## 19:64

Lan ora bakal inyong (Jibril) temurun kejaba merga dhawuhé Pengéranmu, kagungan Penjenengané apa baé sing ana neng ngarepé inyong kabéh, lan sing ana neng mburiné inyong kabéh, lan apa baé sing ana neng antarané loroné, lan Pengéranmu ora supé.

## 19:65

(Penjenengané) Pengéran (sing ngewasani) langit lan bumi lan sekabéh apa sing ana neng antarané loroné, mangka padha nyembaha maring Penjenengané lan sing teguh atiné sejeroné ngabekti (ngibadah) maring Penjenengané. Apa ko padha ngaweruhi ana sewiji-wiji sing padha karo Penjenengané?

## 19:66

Lan wong (kapir) ngucap, “Apa bener angger inyong wis mati mbésuk inyong temen-temen bakal détangékna urip maning?”

## 19:67

Lan apa menungsa ora mikirna lamon setemené Ingsun wis nyiptakna dhéwéké gemiyén, mangkané (seurungé) kuwé dhéwéké urung ana (mujud) babar pisan?

## 19:68

Mangka sekawit (sekawit) Pengéranmu, temen, mesthi bakal Ingsun kumpulna dhéwéké kabéh bareng sétan, banjur mesthi bakal Ingsun tekakna wong-wong mau maring seubengé Jahanam karo sedheku.

## 19:69

Banjur mesthi bakal Ingsun séréd sekang saben-saben golongan, sapa neng antarané wong-wong kuwé sing banget durakané maring Pengéran Sing Mahaasih.

## 19:70

Sebanjuré, Ingsun temen lewih ngawuningani wong sing kuduné (délebokna) maring neraka.

## 19:71

Lan ora nana wong sewiji neng antarané ko kabéh sing ora nekani (neraka). Prekara kuwé tumrap Pengéranmu sewijiné pepesthén sing wis détetepna.

## 19:72

Banjur, Ingsun bakal nylametna wong-wong sing padha semarah (takwa) lan ngejorna wong-wong sing padha aniaya (dolim) neng njeroné (neraka) neng kahanan sedheku.

## 19:73

Lan angger déwacakna maring dhéwéké kabéh ayat-ayat-É Ingsun sing cetha (maksudé), wong-wong sing mbangkang (kapir) padha ngucap maring wong-wong sing precaya, ”Endi sekang golongan loro sing lewih apik papan panggonané lan lewih semanger nggon ketemuné?”

## 19:74

Lan sepira akéhé umat (sing mbangkang) sing wis Ingsun tumpes seurungé wong-wong mau, mangkan dhéwéké kabéh lewih apik bekakas balé somahé lan (lewih sedhep) désawang mata.

## 19:75

Dhawuha (Muhammad), “Sapa wongé ana neng sejeroné kesasar, mangka sekersané Pengéran Sing Mahaasih ndawakna (wektu) tumrap dhéwéké, [^506] saéngga angger dhéwéké wis weruh apa sing deancamna maring dhéwéké kabéh, padha uga bendu utawa Kiyamat, mangka wong-wong mau bakal ngaweruhi sapa sing lewih ala drajaté, lan lewih ringkih wadyabalané.”

[^506]: Ndawakna umur lan ngejorna wong-wong kesasar mau urip seneng-seneng.

## 19:76

Lan Gusti Allah bakal nambahi pituduh maring wong-wong sing wis olih pituduh. Lan laku becik sing langgeng kuwé lewih apik ganjarané neng sisihé Pengéranmu lan lewih apik wekasané.

## 19:77

Banjur apa ko wis weruh wong sing ngingkari ayat-ayat-É Ingsun lan dhéwéké ngucap, “Mesthi inyong bakal déwéhi bandha lan anak.”

## 19:78

Apa dhéwéké weruh sing gaib utawa dhéwéké wis gawé janji neng sisihé Pengéran Sing Mahaasih?

## 19:79

Babar pisan ora! Ingsun bakal nyathet apa sing dhéwéké ucapna, lan Ingsun bakal ndawakna siksa nggo dhéwéké kanthi sempurna,

## 19:80

lan Ingsun bakal marisi apa sing dhéwéké ucapna kuwé, [^507] lan dhéwéké bakal teka maring Ingsun dhéwékan.

[^507]: Gusti Allah bakal njikot maring bandha lan anak-anaké, nganti dhéwéké nemoni Gusti Allah dhéwékan.

## 19:81

Lan dhéwéké wis padha milih sembahan-sembahan seliyané Gusti Allah, supayané sembahan-sembahan kuwé dadi pengayom tumrap wong-wong kuwé,

## 19:82

babar pisan ora! mbésuk dhéwéké kabéh (sembahan) kuwé bakal ngingkari penyembahané wong-wong mau maring dhéwéké, lan bakal dadi mungsuh tumrap wong-wong mau.

## 19:83

Apa ko ora weruh, lamon setemené Ingsun wis ngutus sétan-sétan kuwé maring wong-wong mbangkang (kapir) nggo nyengkuyung dhéwéké (nglakoni maksiat) kanthi temenan?

## 19:84

Mangka aja pisan-pisan sliramu (Muhammad) gugup (nyuwunaken bendu) nggo wong-wong kuwé, merga Ingsun ngétung kanthi étungan sing tliti (tekané dina siksa) nggo dhéwéké kabéh.

## 19:85

(Élinga) neng dinané (rikala) Ingsun ngumpulna wong-wong sing padha semarah (takwa) maring (Gusti Allah) Sing Mahaasih, kaya-kaya rombongan sing desubya-subya,

## 19:86

lan Ingsun bakal nggiring wong-wong sing padha duraka maring neraka Jahanam neng kahanan padha ngonggor.

## 19:87

Dhéwéké padha ora duwé hak olih pitulungan (sapangat) kejaba wong sing wis gawé janjian neng sisihé (Gusti Allah) Sing Mahaasih. [^508]

[^508]: “Nganakna janjian karo Gusti Allah” yakuwé nglakoni sekabéh préntahé Gusti Allah kanthi precaya lan takwa maring Penjenengané.

## 19:88

Lan wong-wong kuwé padha ngucap, “(Gusti Allah) Sing Mahaasih kagungan putra.”

## 19:89

Temen, ko padha wis nggawa sewiji-wiji sing banget nyimpangé (mungkar).

## 19:90

meh baé langit pecah, lan bumi sigar, lan gunung-gunung gugur (merga pengucap kuwé),

## 19:91

merga dhéwéké padha nganggep (Gusti Allah) Sing Mahaasih kagungan putra.

## 19:92

Lan ora gadhang tumrap (Gusti Allah) Sing Mahaasih kagungan putra.

## 19:93

Ora nana sewiji baé wong neng langit lan neng bumi, kejaba arep padha teka maring (Gusti Allah) Sing Mahaasih minangka sewiji kawula.

## 19:94

Penjenengané (Gusti Allah) nyata-nyata wis nemtokna cacahé wong-wong kuwé lan ngétung dhéwéké kabéh kanthi étungan sing nastiti.

## 19:95

Lan saben wong sekang dhéwéké kabéh bakal teka maring Gusti Allah dhéwék-dhéwék neng dina Kiyamat.

## 19:96

Setemené wong-wong sing padha precaya lan nglakoni kebecikan, mbésuk (Gusti Allah) Sing Mahaasih bakal nandur rasa welas asih (neng njero atiné wong-wong kuwé).

## 19:97

Mangka temen, wis Ingsun gampangna (Al-Qur\`an) kuwé nganggo basamu (Muhammad), supayané kanthi kuwé sliramu bisa awéh werta bebungah maring wong-wong sing padha semarah (takwa) lan supayané sliramu bisa awéh pengamang-amang maring kaum sing padha mbangkang.

## 19:98

Lan pira akéhé umat sing wis Ingsun tumpes seurungé wong-wong mau supaya sliramu (Muhammad) weruh salah sijiné wong sekang dhéwéké kabéh utawa sliramu krungu krisikané wong-wong kuwé?

## 20:1

Thaahaa.

## 20:2

Ingsun ora nurunaken Al-Qur\`an kiyé maring sliramu (Muhammad) supaya sliramu dadi susah;

## 20:3

anging minangka pengéling-éling tumrap wong sing padha wedi (maring Gusti Allah).

## 20:4

Déturunaken sekang (Gusti Allah) sing ndadekaken bumi lan langit sing dhuwur.

## 20:5

(yakuwé) Sing Mahaasih, sing jumeneng neng ndhuwuré ‘Arsy. [^509]

[^509]: Sipaté Gusti Allah sing wajib Inyong kabéh precayai, cocog karo agungé Gusti Allah lan sucine

## 20:6

Kagungan Penjenengané apa sing ana neng langit, apa sing ana neng bumi, apa sing ana neng antarané sekaroné, lan apa sing ana neng ngisoré lemah.

## 20:7

Lan angger ko nyerokna pengucapmu, temen, Penjenengané ngawuningani wewadi lan sing lewih keumpet. [^510]

[^510]: Maksudé ayat kiyé yakuwé ora perlu nyerokna sewara rikala nyenyuwun merga Gusti Allah midhanget donga senajan déucapna kanthi sewara lirih.

## 20:8

Penjenengané (Gusti Allah); ora nana Pengéran kejaba Penjenengané, sing kagungan asma-asma sing paling apik.

## 20:9

Lan apa wis butul maring ko riwayat-É Musa?

## 20:10

Rikala dhéwéké (Musa) weruh geni, banjur dhéwéké ngucap maring kulawargané, “Manggona ko kabéh (neng kéné), setemené inyong weruh geni, moga-moga inyong bisa nggawa semendhing urubé geni maring ko kabéh utawa inyong bakal ulih pituduh neng panggonané geni kuwé.”

## 20:11

Mangka rikala dhéwéké nekani (panggonané geni kuwé) dhéwéké deundang, “Hé Musa!

## 20:12

Temen, Ingsun kiyé Pengéranmu, mangka copoten tlumpahmu loroné, merga setemené sliramu ana neng tanah lebak sing suci, Tuwa.

## 20:13

Lan Ingsun wis milih sliramu, mangka rungokna apa sing bakal déwahyokna (maring sliramu).

## 20:14

Temen, Ingsun kiyé Gusti Allah, ora nana Pengéran seliyané Ingsun, mangka sembaha Ingsun lan lakonana sembayang nggo ngéling-éling maring Ingsun.

## 20:15

Temen, dina Kiyamat kuwé bakal teka, Ingsun ngumpetna (wektuné) supayané saben wong dewales sepadhan karo apa sing wis padha deupayakna.

## 20:16

Mangka aja pisan-pisan sliramu depléngosna sekang (Kiyamat kuwé) déning wong sing ora padha precaya maring prekara kuwé, lan déning wong sing padha nuruti kepénginané, sing ndadékna sliramu rusak.”

## 20:17

“Lan apa sing ana neng tangan tengenmu hé Musa?”

## 20:18

Dhéwéké (Musa) matur, “Niki tekené kula, kula gatholan teng niki, lan kula ngrogola-ken (ron-ronan) nganggé niki ngge (thédi) menda kula, lan nggé kula téksih malih piguna sanesipun.”

## 20:19

Penjenengané (Gusti Allah) ngendika, “Balangna teken kuwé, hé Musa!”

## 20:20

Banjur (Musa) mbalangna teken kuwé, mangka dadakan teken kuwé dadi ula sing nylosor kanthi banter.

## 20:21

Penjenengané (Gusti Allah) ngendika, “Cekel ula kuwé lan aja wedi, Ingsun bakal mbalékna kuwé maring kahanané kaya mauné,

## 20:22

lan kempita tanganmu maring kélékmu, mesthi (tangan) kuwé metu dadi putih (semunar), ora ana cidrané, minangka dadi mukjijat sing liyané,

## 20:23

supaya Ingsun weruhna maring sliramu (sebagéan) sekang tandha-tandha agungé Ingsun sing banget gedhéné.

## 20:24

Mangkata (tekani) maring Fir’aun; dhéwéké temen-temen wis ngliwati wates.“

## 20:25

Dhéwéké (Musa) matur, “Dhuh Pengéran kula, mugi (Penjenengan) jembaraken dhadha kula, [^511]

[^511]: Nabi Musa nyuwun maring Gusti Allah supayané dhadhané dejembarna nggo ngadhepi Fir’aun sing kewentar dadi raja sing kejem.

## 20:26

lan nggampilaken nggé kula urusané kula,

## 20:27

lan luwaraken pepélo saking ilat kula,

## 20:28

supados tiyang-tiyang niku ngertos dhateng ucapan kula,

## 20:29

lan dadosaken nggé kula sétunggil batir saking keluwargi kula,

## 20:30

(nggih niku) Harun, sedhérék kula,

## 20:31

teguhakén kekiatan kula kanthi (wontenipun) kiyambeké,

## 20:32

lan dadosaken kiyambeké rencang wonten urusan kula,

## 20:33

supados kula sami kathah angsalipun maha-nyucékaken (tasbéh) dhateng Penjenengan,

## 20:34

lan kathah ngéling-éling Penjenengan,

## 20:35

sejatosipun Penjenengan Maha Mriksani (kawontenan) kula sami.”

## 20:36

Penjenengané (Gusti Allah) ngendika, “Setemené wis dekeparengna penyuwuné sliramu, hé Musa!

## 20:37

Lan temen, Ingsun wis paring nékmat maring sliramu neng wektu liya (seurungé kiyé),

## 20:38

(yakuwé) Ingsun paring wangsit maring biyungmu sewiji-wiji sing dewangsitna,

## 20:39

(yakuwé), delahen dhéwéké (Musa) neng njero pethi banjur kelikna dhéwéké maring bengawan (Nil), banjur jorna (iliné) bengawan kuwé nggawa dhéwéké maring pinggir, dhéwéké bakal déjikot déning (Fir’aun) mungsuh Ingsun lan mungsuhé dhéwéké. Ingsun wis nglubérna maring sliramu welas asih sing teka sekang Ingsun, [^512] lan supayané sliramu derumat neng ngisor pengawat-awatane Ingsun,

[^512]: Saben wong sing nyawang Nabi Musa a.s. bakal krasa melas maring dhéwéké.

## 20:40

(yakuwé) rikala sedulur wadonmu mlaku, banjur dhéwéké ngucap (maring kulawargané Fir’aun), “Apa inyong olih nidhokna maring ko kabéh wong sing bakal ngrumat dhéwéké?” Mangka Ingsun mbalékna sliramu maring biyungmu, supayané seneng atiné lan ora nelangsa. Lan sliramu nglakon maténi sijiné wong, [^513] banjur Ingsun slametna sliramu sekang reribed (sing gedhé) lan Ingsun wis paring coba maring sliramu kanthi pirang-pirang coba (sing abot), banjur sliramu manggon pirang-pirang taun neng antarané warga Madyan, [^514] banjur sliramu, hé Musa, teka miturut wektu sing détetepna,

[^513]: Sing dépaténi yakuwé sewijiné wong bangsa Qibti sing lagi gelut karo Bani Israil kayadéné sing deriwayatna neng njeroné surat al-Qasas ([^28] : 15.

[^514]: Nabi Musa a.s. teka maring negari Madyan nggo mlayu, neng kana dhéwéké dejodhokna déning Nabi Syuaib a.s. Karo salah sijiné anak wadoné lan netep pirang-pirang taun lawasé.

## 20:41

lan Ingsun wis milih sliramu (dadi utusan) nggo pribadi Ingsun.

## 20:42

Mangkata sliramu sekloron sedulurmu kanthi nggawa tandha-tandha (kuwasané) Ingsun lan aja sliramu sekloron kelalén éling maring Ingsun,

## 20:43

mangkata sliramu sekloron maring Fir’aun, merga dhéwéké nyata-nyata wis ngliwati wates,

## 20:44

mangka padha wicara sliramu sekloron maring dhéwéké (Fir’aun) kanthi tembung sing ngarih-arih moga-moga, dhéwéké éling utawa wedi.

## 20:45

Wong loro kuwé matur, “Dhuh Pengéran kula sami, éstu kula sami kewatir kiyambeké ajeng sigra nyiksa kula sedaya utawi ajeng tambah (angsalé) ngliwati wates.”

## 20:46

Penjenengané (Gusti Allah) ngendika, “Aja pisan-pisan sliramu sekloron kewatir, setemené Ingsun bareng karo sliramu kabéh, Ingsun midhanget lan mriksani.”

## 20:47

Mangka padha mangkata sliramu sekloron maring dhéwéké (Fir’aun) lan ucapna, “Setemené inyong sekloron kiyé utusané Pengéranmu, mangka culna Bani Israil bareng inyong, lan ko aja nyiksa wong-wong kuwé. [^515] Temen, inyong padha teka maring ko kanthi nggawa bukti (ingatasé kerasulané inyong sekloron) sekang Pengéranmu. Lan keslametan kuwé delubérna maring wong sing padha nurut maring pituduh.

[^515]: Bani Israil, wektu dhéwéké padha neng Mesir dadi budhaké Fir’aun. Wong-wong kuwé depaksa kerja ngedegna bangunan-bangunan sing gedhé lan kota-kota. Mangka Nabi Musa njaluk maring Fir’aun supayané wong-wong mau débébasna.

## 20:48

Temen, wis déwahyokna maring inyong sekloron, lamon siksa kuwé (détibakna) maring sapa baé sing nggorohna (piwulang agama sing inyong gawa) lan mléngos (ora merdulikna).”

## 20:49

Dhéwéké (Fir\`aun) ngucap, “Sapa Pengérané ko sekloron, hé Musa?”

## 20:50

Dhéwéké (Musa) semaur, “Pengérané inyong sekloron yakuwé (Pengéran) sing wis paring rupa kedadéan maring samubarang kabéh, banjur maringi dhéwéké pitudhuh.” [^516]

[^516]: Paring akal, insting (naluri) lan kodrat gawan nggo nerusna uripé dhéwék-dhéwék.

## 20:51

Dhéwéké (Fir\`aun) ngucap, “Dadi kepriwé kahanan umat-umat sing dhisit?”

## 20:52

Dhéwéké (Musa) semaur, “Kawruh ngenani kuwé ana neng Pengéranku, neng sejeroné Kitab (Lauh Mahfudz), Pengéranku ora bakal salah utawa supé;

## 20:53

(Pengéran) sing wis ndadékna bumi minangka pegelaran nggo ko kabéh lan ndadékna dalan-dalan neng ndhuwure kanggo ko kabéh, lan sing nurunaken banyu (udan) sekang langit.” Terus Ingsun nukulna kanthi kuwé (banyu udan) pirang-pirang rupa wernané thethukulan.

## 20:54

(Padha) mangana lan angona kéwan-kéwanmu kabéh. Setemené neng sing mengkana kuwé ana tandha-tandha (agungé Gusti Allah) tumrap wong sing padha duwé nalar.

## 20:55

Sekang kuwé (lemah) Ingsun nyiptakna ko kabéh lan maring kuwé (lemah) Ingsun bakal mbalékna ko kabéh lan sekang kana (lemah) Ingsun bakal ngetokna ko kabéh neng wektu sing liya.

## 20:56

Lan temen, Ingsun wis mertélakna maring dhéwéké (Fir’aun) tandha-tandha (agungé) Ingsun sekabéhané, [^517] nyatané dhéwéké nggorohna lan sungkan (nampa bebener).

[^517]: Sing démaksud tandha-tandha neng kéné yakuwé tandha-tandha dadi kenabiné Musa a.s. Neng ketemuné Nabi Musa a.s. karo Fir’aun kiyé, mung deketokna nembé loro mukjijat, yakuwé teken Nabi Musa a.s. dadi ula lan tangané dadi putih mencorong.

## 20:57

Dhéwéké (Fir’aun) ngucap, “Apa ko padha teka maring inyong kabéh nggo ngurak inyong sekang negariné inyong nganggo sihirmu, hé Musa?

## 20:58

Mangka inyong kabéh uga mesthi bakal nekakna sihir sing kaya kuwé maring ko, mangka gawéa sewiji janji nggo ketemu antarané inyong karo ko sing inyong kabéh ora bakal nyulayani lan ko (uga) ora, neng sewiji panggonan sing ngedhéng.”

## 20:59

Dhéwéké (Musa) ngucap, “(Janji) wektu (nggo ketemu inyong karo ko kabéh) yakuwé neng dina riyaya lan peryogané wong-wong dékumpulna neng wektu ésuk (duha).”

## 20:60

Mangka Fir’aun ninggalna (panggonan kuwé) banjur ngatur réka dayané, banjur dhéwéké teka maning (neng dina sing détemtokna).

## 20:61

Mangka Musa ngucap maring wong-wong kuwé (tukang-tukang sihir), “Cilaka ko kabéh! Ko aja padha ngréka daya apus-apus maring Gusti Allah, mengko Penjenengané numpes ko kabéh kanthi siksa.” Lan temen kapitunan wong sing padha ngréka daya apus-apus.

## 20:62

Mangka wong-wong kuwé bantah-bantahan ngenani urusané dhéwéké kabéh lan wong-wong kuwé padha ngumpet pewicarané.

## 20:63

Wong-wong kuwé (tukang-tukang sihir) ngucap, “Setemené wong loro kiyé tukang sihir sing bakal ngurak sampéyan (Fir’aun) sekang negarimu, karo sihiré, lan bakal ngilangna adat budayamu sing utama.

## 20:64

Mangka kumpulna seanané sandipaya (sihir)mu, padha teka kanthi baris. Lan temen, begya kemayangan wong sing menang neng dina kiyé.”

## 20:65

Wong-wong mau ngucap, “Hé Musa! Apa ko sing mbalangna (dhisit) utawané inyong kabéh sing lewih dhisit mbalangna?”

## 20:66

Dhéwéké (Musa) ngucap, “Ngonoh ko padha mbalangna!” Mangka dadakan tambang-tambang lan teken-tekené wong-wong kuwé keton déning dhéwéké (Musa) kaya-kaya barang kuwé nylosor banter merga sihiré wong-wong kuwé.

## 20:67

Mangka Musa krasa wedi neng njero atiné.

## 20:68

Ingsun dhawuh, “Aja wedi! Temen, sliramu sing unggul (menang).

## 20:69

Lan balangna apa sing ana neng tangan tengenmu, mesti kuwé bakal nguntal apa sing dégawé déning wong-wong kuwé. Apa sing dégawé neng dhéwéké kabéh kuwé mung sandipayané tukang sihir (blaka). Lan ora bakal menang tukang-tukang sihir kuwé, sekang ngendi baé dhéwéké teka.”

## 20:70

Banjur tukang-tukang sihir kuwé padha temungkul sujud karo ngucap, “Inyong kabéh padha precaya maring Pengérané Harun lan Musa.”

## 20:71

Dhéwéké (Fir’aun) ngucap, “Apa ko padha wis precaya maring dhéwéké (Musa) seurungé inyong awéh idin maring ko kabéh? Setemené dhéwéké kuwé pemimpinmu sing mulangna sihir maring ko kabéh. Mangka temen, bakal tek iris tangan lan sikilmu kanthi selang-séling, lan temen arep tek pénthéng ko kabéh neng bonggolé wit kurma lan setemené ko kabéh mesthi bakal ngaweruhi sapa antarané dhéwék kabéh sing lewih perih lan lewih langgeng siksané.”

## 20:72

Dhéwéké (tukang-tukang sihir) padha ngucap, “Inyong kabéh ora bakal milih (manut) maring ko, merga bukti-bukti nyata (mukjijat) sing wis teka maring inyong kabéh, lan merga (Gusti Allah) sing wis nyiptakna inyong kabéh. Mangka putusna apa sing arep ko putusna. Setemené ko mung bisa netepna neng penguripan neng dunya kiyé.

## 20:73

Inyong temen-temen wis padha precaya maring Pengérané inyong kabéh, supayané Penjenengané ngampurani keluputan-keluputané inyong lan sihir sing wis ko peksakna maring inyong kabéh. Lan Gusti Allah lewih apik (ganjaran-É) lan lewih langgeng (siksa-Né).”

## 20:74

Setemené sapa wongé sing teka maring Pengérané neng kahanan dosa, mangka setemené tumrap dhéwéké yakuwé neraka Jahanam. Dhéwéké ora mati (terus ngrasakna siksa) neng njeroné lan (uga) ora urip (ora bisa tobat).

## 20:75

Ning sapa wongé sing teka maring Penjenengané neng kahanan precaya, lan nyata-nyata nglakoni kebecikan, mangka dhéwéké kuwé, wong sing padha olih drajat sing dhuwur (mulya),

## 20:76

(yakuwé) suwarga-suwarga Ngaden (\`Adn), sing neng ngisoré mili bengawan-bengawan, wong-wong kuwé langgeng neng njeroné. Kuwé piwales tumrap wong-wong sing nyucékna awaké.

## 20:77

Lan temen, wis Ingsun wahyokna maring Musa, “Padha mangkata bareng kawula-kawulané Ingsun (Bani Israil) wektu mbengi lan gebugen (gawékna) nggo dhéwéké kabéh dalan sing garing neng segara kuwé, [^518] (sliramu) ora perlu wedi bakal kesusul lan ora perlu kewatir (bakal kelelep).”

[^518]: Nggebug segara kuwé karo teken. Waca Asy-Syu\`ara ([^26] : 63.

## 20:78

Banjur Fir’aun karo wadyabalané ngoyok wong-wong mau (Musa lan Bani Israil), ning wong-wong kuwé (Fie’aun sebalane) padha degulung ombak segara sing nglelepna dhéwéké kabéh.

## 20:79

Lan Fir’aun wis nyasarna wargané lan ora awéh pituduh.

## 20:80

Hé Bani Israil! Temen, Ingsun wis nylametna ko kabéh sekang mungsuhmu, lan Ingsun wis gawé janji karo ko kabéh (nggo nyenyuwun) neng sisih tengené gunung kuwé (Gunung Sinai) lan Ingsun wis nurunaken maring ko kabéh manna lan salwa.

## 20:81

(Padha) mangana sekang rejeki sing apik-apik sing wis Ingsun paringna maring ko kabéh lan aja padha ngliwati wates, sing ndadékna benduné Ingsun nibani ko kabéh. Sapa wongé kenang benduné Ingsun, mesthi temen musnah dhéwéké.

## 20:82

Lan temen, Ingsun Maha Ngampurani maring sing tobat, precaya lan nglakoni kebecikan, banjur tetep sejeroné pituduh.

## 20:83

“Lan kenangapa sliramu teka lewih dhisit tenimbang wargamu, hé Musa?”

## 20:84

Dhéwéké (Musa) matur, “Niku kiyambeké sedaya saweg nyusul kula, lan kula gagiyan mbujeng Penjenengan, dhuh Pengéran kula, supados Penjenengan karenan (dhateng kula).”

## 20:85

Penjenengané (Gusti Allah) ngendika, “Temen, Ingsun wis nguji wargamu sewisé sliramu tinggal, lan wong-wong kuwé wis désasarna déning Samiri.”

## 20:86

Banjur Musa balik maring wargané kanthi jéngkél lan susah atiné. Dhéwéké (Musa) ngucap, “Hé wargaku! Mbok Pengéranmu wis janji maring ko kabéh sewiji janji sing apik? Apa kesuwén wektuné janji kuwé tumrapmu utawa ko padha karep supaya benduné Pengéran nibani ko kabéh, kenangapa ko padha nyulayani janjimu maring inyong?”

## 20:87

Wong-wong kuwé ngucap, “Inyong kabéh ora nerak janjimu nganggo karepku dhéwék, ning inyong kabéh dekongkon nggawa momotan abot sekang (rupa) pepaésé wargané (Fir’aun) kuwé, banjur inyong padha mbalangna kuwé (maring njero geni), lan mengkana uga Samiri mbalangna, [^519]

[^519]: Wong-wong mau dékongkon nggawa pepaés sekang emas duwéké wong-wong Mesir, banjur déning Samiri dépréntah supayané pepaés kuwé debalangna maring geni sing wis deurubna neng njeroné sewijiné bolongan nggo dédadékna reca wujudé pedhét (anak sapi). Banjur wong-wong kuwé mbalangna lan depeloni uga déning Samiri.

## 20:88

banjur (sekang bolongan geni kuwé) dhéwéké (Samiri) ngetokna (reca) anak sapi (pedhét) sing ana awaké lan bisa moni [^520] nggo wong-wong kuwé, mangka dhéwéké padha ngucap, “Kiyé Pengéranmu lan Pengérané Musa, tapi dhéwéké (Musa) wis kelalén.”

[^520]: Waca cathetan Al-A\`raf ([^7] : 148.

## 20:89

Apa wong-wong kuwé ora padha nggatékna lamon (reca pedhét kuwé) ora bisa awéh wangsulan maring dhéwéké kabéh, lan ora kuwasa nolak bebaya utawa nekakna piguna maring dhéwéké?

## 20:90

Lan setemené seurungé Harun wis ngucap maring wong-wong kuwé. “Hé wargaku! Setemené ko kabéh mung sedrema déwéhi coba (kanthi reca pedhét) kuwé lan temen, Pengéranmu yakuwé (Gusti Allah) Sing Maha Asih, mangka padha mélua maring inyong lan manuta maring préntahé inyong.”

## 20:91

Dhéwéké padha semaur, “Inyong tetep nyembah (reca pedhét) kuwé nganti Musa balik maring inyong kabéh.”

## 20:92

Dhéwéké (Musa) ngucap. “Hé Harun! Apa sing ngalingi sampéyan, rikala sampéyan weruh wong-wong kuwé wis padha kesasar,

## 20:93

(saéngga) sampéyan ora mélu inyong? Apa sampéyan wis (nguja) nerak préntahé inyong?”

## 20:94

Dhéwéké (Harun) semaur, “Hé anaké biyungku! Aja pisan-pisan sampéyan nyekel jenggotku lan aja (uga) sirahku, Inyong temen kewatir sampéyan bakal ngucap (maring inyong), “Sampéyan wis gawé crah neng antarané Bani Israil lan sampéyan ora ngreksa pewélingku.”

## 20:95

Dhéwéké (Musa) ngucap, “Apa sing nyurung ko (nglakoni kaya kuwé), hé Samiri?”

## 20:96

Dhéwéké (Samiri) semaur, “Inyong ngaweruhi sewiji-wiji sing ora dekaweruhi déning wong-wong kuwé, dadi inyong njikot lemah segegem (lemah sekang) tilasé utusan, [^521] banjur mbalangna kuwé (maring geni kuwé), mengkana kuwé (hawa) nepsuku mbujuk inyong.”

[^521]: Sing démaksud “tilasé utusan” neng kéné yakuwé piwulang-piwulangé. Miturut maring paham kiyé, Samiri njikot sebagéan wulangané Musa banjur debuwang wulangan-wulangan kuwé, dadiné dhéwéké kesasar. Miturut sebagéan ahli tapsir, sing démaksud “tilasé utusan” yakuwé tilas tlapak sikilé jarané Jibril a.s, tegesé Samiri njikot segegem lemah sekang tilas tlapak jaran kuwé banjur debalangna maring njeroné tosan sing wis deremuk dadiné tosan kuwé mujud pedhét (anak sapi) sing bisa moni.

## 20:97

Dhéwéké (Musa) ngucap, “Nganah ko lunga! Setemené neng sejeroné penguripan (neng dunya) ko (mung bisa) ngucapna, ‘Aja nyénggol (inyong).’ [^522] Lan ko mesthi olih (ukuman) sing wis déjanjékna (neng ahkerat) sing ora bakal bisa ko indhani, lan delengen sesembahanmu kuwé (reca pedhét) sing ko tetep sembah dhéwéké. Inyong kabéh mesthi bakal ngobong kuwé, banjur temen, inyong padha bakal ngawur-awur (awuné) maring njeroné segara (mambrah-mambrah).

[^522]: Supaya Samiri urip mencil, minangka ukuman neng dunya. Lan minangka ukuman neng akhérat, dhéwéké bakal dédelah neng neraka.

## 20:98

Temen, Pengéranmu mung Gusti Allah, ora nana Pengéran kejaba Penjenengané, ilmuné Penjenengané nglingkupi samubarang kabéh.”

## 20:99

Mengkana Ingsun critakna maring sliramu (Muhammad) sebagéan riwayat-É (umat) sing wis keliwat, lan setemené wis Ingsun paringna maring sliramu sewijiné pengéling-éling (Al-Qur\`an) sekang sisihé Ingsun.

## 20:100

Sapa wongé sing mléngos sekang kuwé (Al-Qur\`an), mangka setemené dhéwéké bakal mikul renggan sing abot (dosa) neng dina Kiyamat,

## 20:101

dhéwéké kabéh langgeng neng kahanan kuwé. Lan banget alané renggan dosa kuwé tumrap wong-wong mau neng dina Kiyamat,

## 20:102

neng dina (Kiyamat) slomprét (sangkakala) desemprong (sing ping pindhoné) [^523] lan neng dina kuwé Ingsun kumpulna wong-wong sing padha dosa kanthi (rai) sing biru surem,

[^523]: Desemprongé slomprét (sangkakala) sing ping pindhoné, yakuwé semprongan nggo nangékna menungsa sekang kuburané utawa nguripna maning.

## 20:103

wong-wong kuwé padha krisikan siji lan sijiné, “Ko manggon (neng dunya) ora lewih sekang sepuluh (dina).”

## 20:104

Ingsun lewih ngawuningani apa sing bakal dhéwéké padha omongna, rikala wong sing paling jejeg dalané [^524] ngucap, “Ko manggon (neng dunya) ora lewih sekang sedina thok.”

[^524]: Wong sing jejeg pikirané utawa ngamalé neng antarané wong-wong sing dosa.

## 20:105

Lan wong-wong kuwé padha takon maring sliramu (Muhammad) ngenani gunung-gunung, mangka ucapna, “Pengéranku bakal ngajurna kuwé (neng dina Kiyamat) seajur-ajuré,

## 20:106

banjur Penjenengané bakal ndadékna (tilas gunung-gunung) kuwé rata temen,

## 20:107

(saéngga) ko kabéh ora bakal weruh maning ana panggonan sing endhép lan sing dhuwur neng kana.”

## 20:108

Neng dina kuwé dhéwéké padha nuruti (penyeluke) sing nyeluk (malaékat) tanpa belak-belok (mbantah) lan kabéh sewara temungkul dhépé-dhépé maring Pengéran Sing Mahaasih, saéngga sing ko rungu mung krisik-krisik.

## 20:109

Neng dina kuwé ora nana gunané pitulungan (sapangat) kejaba sekang wong sing wis déparingi idin déning Pengéran Sing Mahaasih lan Penjenengané renani ucapane.

## 20:110

Penjenengané (Gusti Allah) priksa apa sing ana neng ngarepé wong-wong mau (sing bakal kedadén) lan apa sing neng mburiné dhéwéké (sing wis kedadén) lan ilmuné dhéwéké mau ora bisa nglingkupi ilmuné Penjenengané.

## 20:111

Lan kabéh rai padha temungkul neng ngarsané (Gusti Allah) Sing Sugeng lan Sing Jumeneng Mandhiri. Lan temen kapitunan wong sing nglakoni aniaya (dolim).

## 20:112

Lan sapa wongé sing nglakoni kebecikan mangkané dhéwéké (neng kahanan) precaya, mangka dhéwéké ora kewatir maring tindak aniaya (maring dhéwéké) lan ora (uga kewatir) maring penyudanan haké?

## 20:113

Lan mengkana kuwé Ingsun nurunaken Al-Qur\`an nganggo basa Arab, lan Ingsun wis mertélakna wara-wiri neng njeroné sebagéan sekang amang-amang, supaya wong-wong padha semarah (takwa), utawa supaya (Al-Qur\`an) kuwé awéh piwulangan ingatasé dhéwéké kabéh.

## 20:114

Mangka Mahaluhur Gusti Allah, Raja sing sebener-beneré. Lan aja pisan-pisan sliramu (Muhammad) gugup (maca) Al-Qur\`an seurungé rampung déwahyokna maring sliramu, [^525] lan ucapna, “Dhuh Pengéran kula, mugi Penjenengan nambahi ilmu dhateng kula.”

[^525]: Nabi Muhammad s.a.w. decegah neng Gusti Allah nirokna wacanané Jibril, kalimah sekalimah seurungé Jibril a.s. rampung olihé macakna, supayané Nabi Muhammad ngapalna lan mahami nyata-nyata ayat sing duturunaken.

## 20:115

Lan temen wis Ingsun wélingna, [^526] maring Adam gemiyén, ning dhéwéké kelalén, lan Ingsun ora nemu kekarepan sing kuwat neng dhéwéké.

[^526]: Wélingané Gusti Allah kiyé désebut sejeroné Al-Baqarah ([^2] : 35.

## 20:116

Lan (élinga) rikala Ingsun dhawuh maring malaékat-malaékat, “Sujuda ko kabéh maring Adam!” Banjur dhéwéké padha sujud kejaba Iblis, dhéwéké mbangkang.

## 20:117

Banjur Ingsun dhawuh, “Hé Adam! Temen kiyé (Iblis) mungsuh tumrap sliramu lan tumrap bojomu, mangka aja pisan-pisan nganti dhéwéké ngetokna sliramu sekloron sekang suwarga, mengko sliramu padha cilaka.

## 20:118

Temen, ana (jaminan) nggo sliramu neng kana, sliramu ora bakal kencoten lan ora bakal wuda.

## 20:119

Lan temen, neng kana sliramu ora bakal krasa ngonggor lan ora bakal kenang panasé srengéngé.”

## 20:120

Banjur sétan ngrisikna (pikiran jahat) maring dhéwéké, karo ngucap, “Hé Adam! Gelem apa ora inyong tidhokna maring ko kabéh wit kelanggengan (khuldi) lan praja sing ora bakal rusak?”

## 20:121

Banjur wong sekloroné padha mangan kuwé, banjur keton neng wong sekloron mau barang wadi (ngorat)é dhéwéké kabéh, lan molahi wong sekloron padha nutupi nganggo godhongan (sing ana neng) suwarga, lan wis nyata duraka Adam maring Pengérané, lan temen kesasar dhéwéké. [^527]

[^527]: Sing démaksud “durhaka” neng kéné yakuwé nglanggar larangané Gusti Allah merga klalen, lan ora sengaja, kaya sing désebutna neng ayat 115 surat kiyé. Lan sing démaksud “sesat” yakuwé nuruti apa baé sing dekrisikna déning sétan. Keluputané Adam a.s. ora patiya gedhé miturut ukurané menungsa biasa wis désebut duraka lan sasar, merga dhuwuré drajat Adam a.s. lan nggo dadi tuladha kanggo wong gedhé lan pemimpin-pemimpin supayané ngadohi tindakan-tindakan sing délarang ora kejaba sing cilik-cilik.

## 20:122

Banjur Pengérané milih dhéwéké, [^528] mangka Penjenengané nampa tobaté lan paring dhéwéké pituduh.

[^528]: Maksudé: Gusti Allah milih Nabi Adam a.s. nggo dadi wong sing pérek maring Pengérané.

## 20:123

Penjenengané (Gusti Allah) dhawuh, “Mudhuna sliramu loroné sekang suwarga bareng-bareng, sebagéan ko kabéh dadi mungsuh tumrap sebagéan sing liyané. Angger teka maring sliramu pituduh sekang Ingsun, mangka (kawruhana) sapa wongé ngetutna pituduhé Ingsun, dhéwéké ora bakal padha kesasar lan ora bakal cilaka.

## 20:124

Lan sapa wongé sing mléngos sekang pengéling-ngélingé Ingsun, mangka temen dhéwéké bakal nglakoni urip sing rupek lan Ingsun bakal ngumpulna dhéwéké neng dina Kiyamat kanthi kahanan wuta.”

## 20:125

Dhéwéké matur, “Dhuh Pengéran kula, kenging napa Penjenengan ngumpulaken kula wonten kahanan wuta, mangkané krihin kula saged semerep?”

## 20:126

Penjenengané (Gusti Allah) dhawuh, “Mengkana kuwé, gemiyén wis butul maring ko ayat-ayat-É Ingsun, lan ko ngapengna ayat-ayat kuwé, dadi semana (uga) neng dina kiyé ko déapéngna.”

## 20:127

Lan mengkana kuwé Ingsun males wong sing ngliwati wates lan ora precaya maring ayat-ayat-É Pengérané. Temen, siksa neng akhérat kuwé lewih abot lan lewih langgeng.

## 20:128

Mangka, apa ora dadi pituduh tumrap dhéwéké (wong-wong musrik) sepira akéhé (keturunan) seurungé dhéwéké sing wis Ingsun tumpes, mangkané wong-wong kuwé padha ngliwati (petilasan) papan manggoné wong-wong (sing détumpes kuwé)? Setemené neng sing mengkana kuwé ana tandha-tandha (kwasané Gusti Allah) nggo wong-wong sing duwé akal.

## 20:129

Lan angger ora nana sewiji ketetepan sing dhisit sekang Pengéranmu lan ora nana wates sing wis détetepna (ajal), mesthi (siksaan kuwé) ngenani dhéwéké kabéh.

## 20:130

Mangka désabar sliramu (Muhammad) ngenani apa sing wong-wong mau ucapna, lan maha- nyucékna (maca tasbéh) kanthi memuji Pengéranmu, seurungé mlethék srengené, lan seurungé surup, lan maca tasbéh (uga) neng tengah wengi lan neng pucuké awan, supayané slira krasa tentrem.

## 20:131

Lan aja pisan-pisan sliramu nujokna pendelengan mripatmu maring kenékmatan sing wis Ingsun paringna maring sewetara golongan sekang dhéwéké kabéh, (minangka) kembang penguripan dunya, supayané Ingsun coba dhéwéké kanthi (kesenangan) kuwé. Ganjarané Pengéranmu lewih apik lan lewih langgeng.

## 20:132

Lan préntahna (maring) keluwargamu nglakoni sembayang lan sabar sejeroné nglakoni kuwé. Ingsun ora mundhut rejeki maring ko, Ingsun sing paring rejeki maring ko. Lan wekasan (sing apik neng akhérat) yakuwé nggo wong sing semarah (takwa).

## 20:133

Lan wong-wong kuwé padha ngucap, “Kenangapa dhéwéké ora nggawa tandha (bukti) maring inyong kabéh sekang Pengérané?” Mbok wis teka maring wong-wong mau bukti (sing nyata) kaya sing kesebut neng njeroné kitab-kitab sing dhisit?

## 20:134

Lan angger wong-wong mau Ingsun tumpes karo sewiji siksa seurungé (Al-Qur\`an déturunaken) mesthi dhéwéké padha ngucap, “Dhuh Pengéran kula, kenging napa mboten Penjenengan utus sétunggil Rasul dhateng kula sedaya, saéngga kula sami nuruti ayat-ayat Penjenengan, sedéréngé kula sami dados nistha lan asor?”

## 20:135

Dhawuha Muhammad, “Saben-saben (inyong kabéh) ngenténi, mangka enténana déning ko! Lan mbésuk ko bakal ngaweruhi sapa sing ngambah dalan sing jejeg, lan sapa sing wis olih pituduh.”

## 21:1

Wis sengsaya pérek maring menungsa étungan lakoné (amal) dhéwéké kabéh, mangkané wong-wong mau neng kahanan nglirwakna (karo dunya), mléngos (sekang akhérat).

## 21:2

Saben déturunaken maring dhéwéké ayat-ayat sing anyar sekang Pengéran, wong-wong mau padha ngrungokna ayat-ayat kuwé nyambi guris.

## 21:3

Atiné dhéwéké padha ana neng kahanan lirwa (ora gaten). Lan wong-wong sing aniaya (dolim) kuwé ngumpet pewicarané, “(Wong) kiyé (Muhammad) ora liya mung sewijiné menungsa (uga) kaya ko kabéh. Apa ko padha nampa (sihir mau), [^529] mangkané ko padha nyekséni kuwé?”

[^529]: Maksudé sihir neng kéné yakuwé ayat-ayat Al-Qur\`an.

## 21:4

Dhéwéké (Muhammad) ngendika, “Pengéranku ngawuningani (kabéh) ucapan neng langit lan neng bumi, lan Penjenengané Maha Midhanget, Maha Ngawuningani.”

## 21:5

Malah wong-wong mau ngucapna, “(Al-Qur\`an kuwé wohé) impén-impén sing ngawur, utawa woh réka dayané (Muhammad), utawa malah dhéwéké mung wong tukang geguritan, jajal dhéwéké tekakna maring inyong kabéh sewijiné tandha (bukti) kayadéné rasul-rasul sing déutus lewih dhisit.”

## 21:6

Para warga sing manggon neng sewijiné negari seurungé wong-wong mau, sing wis tek tumpes, dhéwéké kuwé padha ora precaya (mangkané wis Ingsun kirimi bukti), apa wong-wong mau bakal padha precaya?

## 21:7

Lan Ingsun ora ngutus (rasul-rasul) seurungé sliramu (Muhammad) kejaba sewetara wong lanang sing Ingsun paringi wahyu maring dhéwéké kabéh, mangka takokna maring wong sing duwé ilmu angger sliramu ora ngaweruhi.

## 21:8

Lan Ingsun ora ndadékna wong-wong mau (rasul-rasul), sewiji awak-awakan sing ora mangan panganan, lan dhéwéké (uga) ora padha urip langgeng.

## 21:9

Banjur Ingsun ngleksanakna janji (sing wis Ingsun janjékna) maring wong-wong mau. Mangka Ingsun slametna dhéwéké kabéh lan wong-wong sing Ingsun kersakna, lan Ingsun tumpes wong-wong sing padha ngliwati wates.

## 21:10

Temen, wis Ingsun turunaken maring ko kabéh sewijiné Kitab (Al-Qur\`an) sing neng njeroné ana pengéling-éling nggo ko kabéh, mangka apa ko ora padha mengerténi?

## 21:11

Lan sepira akéhé (warga) negari sing padha aniaya (dolim) sing wis Ingsun tumpes, lan Ingsun ndadékna brayat (trah) sing liyané sewisé wong-wong mau (minangka dadi gantiné).

## 21:12

Mangka rikala wong-wong mau ngrasakna siksané Ingsun, dadakan dhéwéké padha mlayu sekang (negariné) kuwé.

## 21:13

Aja pisan-pisan ko padha gugup mlayu; balia ko kabéh maring kesenengan uripmu lan papan-papan panggonanmu (sing apik) supayané ko bisa détakoni.

## 21:14

Wong-wong kuwé padha ngucap, “Banget cilakané inyong kabéh, setemené inyong kuwé wong-wong sing padha aniaya (dolim).”

## 21:15

Mangka mengkana kuwé ngresulahé dhéwéké kabéh kedawa-dawa, saéngga wong-wong mau Ingsun dadékna kaya tanduran sing wis depanen, sing ora bisa urip maning.

## 21:16

Lan Ingsun ora nyiptakna langit lan bumi lan apa baé sing ana neng antarané loroné kanthi gromenan (dolanan).

## 21:17

Énggané Ingsun ngersakna gawé sewijiné dolanan (bojo lan anak), mesthi Ingsun gawé kuwé sekang sisihé Ingsun, [^530]  angger Ingsun nyata-nyata mundhut kersa sing kaya kuwé.

[^530]: “sekang ngarsané Ingsun” yakuwé sing cocog karo sipat-sipaté Gusti Allah.

## 21:18

Setemené Ingsun mbalangna sing hak (bebener) maring sing batil (ora bener) banjur sing hak ngajuraken sing batil, mangka senalika kuwé (sing batil) sirna. Lan cilaka ko kabéh, merga ko padha nyipatna (Gusti Allah kanthi sipat-sipat sing ora pantes mungguh Penjenengané. [^531]

[^531]: Ngarani lamon Gusti Allah kagungan garwa lan putra.

## 21:19

Lan kagungané Penjenengané sapa sing ana neng langit lan neng bumi. Lan malaékat-malaékat sing neng sisihé Penjenengané, ora duwé rasa gemedhé nggo nyembah Penjenengané, lan (uga) ora krasa kesel.

## 21:20

Dhéwéké kabéh (malaékat-malaékat) padha maca tasbéh (maha-nyucékna Gusti Allah) ora mandheg-mandheg wengi lan awan.

## 21:21

Apa dhéwéké padha ndadékna sembahan-sembahan sekang bumi sing bisa nguripna (wong-wong sing mati)?

## 21:22

Sekirané neng sekloroné (neng langit lan neng bumi) ana sembahan-sembahan seliyané Gusti Allah, mesthi sekloroné wis musnah. Mahasuci Gusti Allah sing kagungan \`Arsy, sekang apa sing desipatna déning wong-wong kuwé.

## 21:23

Penjenengané (Gusti Allah) ora détakoni ngenani apa sing Penjenengané pekarya, ning wong-wong kuwé sing bakal détakoni.

## 21:24

Utawa apa dhéwéké padha ndadékna sembahan-sembahan seliyané Penjenengané? Dhawuha (Muhammad), “Ajokna alesan-alesanmu! (Al-Qur\`an) kiyé pengéling-éling nggo wong sing bareng inyong, lan pengéling-éling nggo wong seurungé inyong.” Ning akéh-akéhé wong kuwé ora padha ngaweruhi sing hak (bebener), merga kuwé dhéwéké padha mléngos.

## 21:25

Lan Ingsun ora ngutus sewijiné rasul seurungé sliramu (Muhammad), kejaba Ingsun wahyokna maring dhéwéké lamon ora nana Pengéran (sing duwé hak désembah) seliyané Ingsun, mangka sembaha Ingsun.

## 21:26

Lan wong-wong kuwé padha ngucap, “Pengéran Sing Mahaasih wis ndadékna (malaékat) dadi anak.” Mahasuci Penjenengané. Setemené dhéwéké kabéh (malaékat-malaékat kuwé) kawula-kawula sing demulyakna,

## 21:27

dhéwéké padha ora ngucap ndhisiti Penjenengané lan dhéwéké kabéh indakna dhawuh-dhawuhé Penjenengané.

## 21:28

Penjenengané (Gusti Allah) ngawuningani samubarang sing neng ngarepé dhéwéké kabéh (malaékat) lan sing neng mburiné dhéwéké, lan dhéwéké padha ora awéh pitulungan (sapangat) kejaba maring wong sing derenani déning (Gusti Allah), lan dhéwéké tansah padha ngati-ati merga wedi maring Penjenengané.

## 21:29

Lan sapa wongé neng antarané dhéwéké ngucap, “Setemené inyong kiyé sembahan seliyané Gusti Allah,” mangka wong kuwé Ingsun paringi piwales kanthi Jahanam. Mengkana Ingsun paring piwales maring wong-wong sing aniaya (dolim).

## 21:30

Lan apa wong-wong kapir ora ngaweruhi lamon langit lan bumi sekloroné gemiyén nyewiji. Banjur Ingsun pisahna antarané sekloroné. Banjur Ingsun dadékna samubarang sing urip kuwé sekang banyu, mangka kenangapa dhéwéké padha ora precaya?

## 21:31

Lan Ingsun wis ndadékna neng bumi kiyé gunung-gunung sing kukuh supaya dhéwéké (ora) goncang bareng wong-wong mau, lan Ingsun dadékna (uga) neng kana, dalan-dalan sing jembar, supayané dhéwéké padha olih pituduh.

## 21:32

Lan Ingsun ndadékna langit minangka payon sing rineksa, ning wong-wong mau tetep padha mléngos sekang tandha-tandha (agungé Gusti Allah) kuwé (srengéngé, wulan, angin, lamuk, lan liya-liyané).

## 21:33

Lan Penjenengané sing nyiptakna wengi lan awan, srengéngé lan wulan. Dhéwék-dhéwék padha mubeng neng garis ubengané.

## 21:34

Lan Ingsun ora ndadekaken urip langgeng nggo sewiji menungsa seurungé sliramu (Muhammad), mangka angger sliramu nilar dunya, apa wong-wong kuwé arep padha (urip) langgeng?

## 21:35

Saben-saben sing duwé nyawa bakal ngrasakna mati, Ingsun bakal nguji ko kabéh kanthi (prekara) ala lan kebecikan minangka dadi coban. Lan ko kabéh bakal débalékna mung maring Ingsun.

## 21:36

Lan angger wong-wong sing mbangkang (kapir) kuwé weruh sliramu (Muhammad), dhéwéké pakuwédha mung merlakokna sliramu dadi nyék-nyékan. (Dhéwéké padha ngucap), “Apa kiyé wong sing ngala-ala sembahan-sembahanmu?” Mangkané dhéwéké , wong sing padha ingkar sekang éling maring Gusti Allah Sing Mahaasih.

## 21:37

Menungsa déciptakna (duwé sipat) kesusu. Mbésuk bakal Ingsun weruhna maring ko kabéh tandha-tandha (kewasané) Ingsun. Mangka ko aja padha nyuwun Ingsun nggelisna (tekané tandha-tandha) kuwé.

## 21:38

Lan wong-wong kuwé padha ngucap, “Kapan janji kuwé (bakal teka), angger ko wong sing bener?”

## 21:39

Sekirané wong kapir kuwé padha ngaweruhi rikala dhéwéké kabéh ora bisa ngindhani geni neraka sekang rai lan gigiré, lan wong-wong kuwé ora olih pitulungan (mesthi dhéwéké ora padha njaluk dégelisna).

## 21:40

Sebeneré (dina Kiyamat) kuwé bakal teka maring wong-wong kuwé kanthi dadakan, banjur dhéwéké padha kebingungen, mangka wong-wong mau ora kewawa nolak (tekané Kiyamat) kuwé lan ora (uga) déparingi tangguhan (wektu).

## 21:41

Lan temen utusan-utusan seurungé sliramu (Muhammad) uga wis deperguyokna, mangka temurun (siksa) maring wong sing ngala-ala apa (utusan-utusan) sing tansah dhéwéké padha perguyokna.

## 21:42

Dhawuha, “Sapa sing bakal njaga ko kabéh neng wektu mbengi lan awan sekang (siksané) Gusti Allah Sing Mahaasih?” Ning wong-wong kuwé padha bebeh éling maring Pengérané dhéwéké kabéh.

## 21:43

Utawa wong-wong kuwé duwé sembahan-sembahan sing bisa ngreksa dhéwéké sekang (benduné) Ingsun? Sembahan-sembahané wong-wong kuwé ora bisa nulungi awaké dhéwék lan (uga) dhéwéké padha ora deayomi sekang (siksané) Ingsun.

## 21:44

Sebeneré Ingsun wis paring maring wong-wong kuwé lan kaki-nininé kenékmatan (urip neng dunya) nganti dawa umuré. Mangka apa dhéwéké padha ora weruh lamon Ingsun ngrawuhi negari (sing dekewasani déning wong kapir), banjur Ingsun suda ambané sekang pinggir-pinggiré negari, apa wong-wong kuwé sing padha menang?

## 21:45

Dhawuha (Muhammad), “Setemené inyong mung awéh pengéling-éling maring ko kabéh selaras karo wahyu.” Ning wong budheg ora krungu pengundang angger dhéwéké déwéhi pengéling-éling.

## 21:46

Lan angger dhéwéké padha ketiban semendhing baé siksané Pengéranmu, mesthi wong-wong mau ngucap, “Cilaka inyong kabéh! Setemené inyong padha klebu wong sing tansah ngapitunani (awaké dhéwék).”

## 21:47

Lan Ingsun bakal masang timbangan sing tliti neng dina Kiyamat, mangka ora nana sewiji wong sing dékapitunani senajan semendhing, senajana mung seaboté wiji sawi, mesthi Ingsun tekakna (ganjarané), lan cukup Ingsun sing gawé perétungan.

## 21:48

Lan setemené Ingsun wis paring maring Musa lan Harun, Furqan (Kitab Taurat) lan keterangan karo piwulang nggo wong-wong sing padha semarah (takwa),

## 21:49

(yakuwé) wong-wong sing wedi maring (siksa) Pengérané, senajan dhéwéké padha ora weruh Penjenengané, lan wong-wong kuwé padha krasa wedi maring bakal (tekané) dina Kiyamat.

## 21:50

Lan kiyé (Al-Qur\`an) sewijiné pengéling-éling sing duwé berkah sing wis Ingsun turunaken, mangka apa ko padha ngingkari kuwé?”

## 21:51

Lan setemené seurungé dhéwéké kabéh (Musa lan Harun), wis Ingsun paringna maring Ibrahim pituduh lan Ingsun wis ngawuningani dhéwéké.

## 21:52

(Élinga), rikala dhéwéké (Ibrahim) ngucap maring ramané lan wargané, “Brehala-brehala (reca) apa kiyé sing rika padha telaten (olihé) nyembah?”

## 21:53

Wong-wong kuwé semaur, “Inyong kabéh weruh kaki-nininé inyong padha nyembah kuwé.”

## 21:54

Dhéwéké (Ibrahim) ngucap, “Setemené rika lan kaki-nininé rika ana neng sejeroné kesasar sing nyata.”

## 21:55

Wong-wong mau ngucap, “Apa sliramu teka maring inyong kabéh, nggawa kebecikan utawa sliramu glothakan?”

## 21:56

Dhéwéké (Ibrahim) semaur, “Sebeneré Pengéranmu yakuwé Pengéran (sing duwé) langit lan bumi; (Penjenengané) sing wis nyiptakna kuwé, lan inyong klebu wong sing bisa dadi seksi ingatasé kuwé.”

## 21:57

Lan sekawit (sekawit) Gusti Allah, setemené inyong bakal gawé réka daya maring brehala-brehngalamu sewisé rika padha lunga ninggalna kuwé. [^532]

[^532]: Ucapan-ucapan kuwé déucapna déning Nabi Ibrahim a.s. neng ati thok. Maksudé, Nabi Ibrahim a.s. arep nindakna réka dayané nggo ngremuk brehala-brehalané wong-wong kuwé, sewisé dhéwéké padha padha lunga sekang panggonané brehala mau.

## 21:58

Mangka dhéwéké (Ibrahim) ngremuk (brehala-brehala kuwé) ajur-ajuran, kejaba sing paling gedhé (baboné); supaya wong-wong mau teka maning (nggo) takon maring dhéwéké.

## 21:59

Dhéwéké padha ngucap, “Sapa sing temindak (penggawéan) kiyé maring sembahan-sembahanku kabéh? Temen, dhéwéké klebu wong sing aniaya (dolim).”

## 21:60

Wong-wong mau (sing liyané) ngucap, “Inyong kabéh krungu ana sijiné wong nonoman sing ngala-ala (brehala-brehala kiyé) sing jenengé Ibrahim.”

## 21:61

Wong-wong mau padha ngucap, “(Angger kaya kuwé) gawanen dhéwéké kanthi detontonaken maring wong akéh, supayané wong-wong mau padha nyekséni.”

## 21:62

Wong-wong kuwé takon, “Apa ko sing temindak (penggawéan) kiyé maring sembahan-sembahané inyong kabéh, hé Ibrahim?”

## 21:63

Dhéwéké (Ibrahim) semaur, “Sebeneré (brehala) gedhé kuwé sing temindak, mangka takokna maring brehala-brehala kuwé, angger pancén dhéwéké padha bisa ngucap.”

## 21:64

Mangka wong-wong kuwé padha bali maring nalaré dhéwéké lan ngucap, “Sebeneré ko kabéh sing ngapitunani (awaké dhéwék).”

## 21:65

Banjur wong-wong kuwé nemungkulna sirah (banjur ngucap), “Slramu (Ibrahim) mesthi ngerti lamon (brehala-brehala) kuwé ora bisa ngucap.”

## 21:66

Dhéwéké (Ibrahim) ngucap, “Kenangapa ko padha nyembah seliyané Gusti Allah, sewiji-wiji sing ora bisa awéh piguna (manpangat) semendhing-mendhinga lan (uga) ora bisa nekakna rubéda maring ko kabéh?

## 21:67

Cilaka ko kabéh lan apa sing ko padha sembah seliyané Gusti Allah! Apa ko ora padha mengerténi?”

## 21:68

Wong-wong mau padha ngucap, “Bakar baé dhéwéké lan rewangi sembahan-sembahanmu, angger ko nyata-nyata padha kepéngin temandang.”

## 21:69

Ingsun (Gusti Allah) dhawuh, “Hé geni! Dadia ko adhem lan sing nylametna maring Ibrahim.”

## 21:70

Lan wong-wong arep arep temindak jahat maring Ibrahim, mangka Ingsun ndadékna dhéwéké kabéh kuwé wong-wong sing paling kapitunan.

## 21:71

Lan Ingsun slametna dhéwéké (Ibrahim) lan Lut maring sewijiné negari sing wis Ingsun berkahi nggo sekabéhé ngalam. [^533]

[^533]: Negari Syam, klebu neng njeroné Palestina. Gusti Allah mberkahi negari kuwé, tegesé akéh-akéhé nabi asalé sekang negari kiyé lan lemahé uga subur.

## 21:72

Lan Ingsun anugrahna maring dhéwéké (Ibrahim) Ishak lan Yakub, minangka sewijiné ganjaran. Lan telu-teluné Ingsun dadékna wong apik (saléh).

## 21:73

Lan Ingsun dadékna wong-wong kuwé, pemimpin-pemimpin sing awéh pituduh kanthi dhawuh Ingsun, lan Ingsun wahyokna maring dhéwéké kabéh supaya padha nglakoni kebecikan, ngleksanakna sembayang, nglunasi jakat, lan mung maring Ingsun dhéwéké kabéh padha nyembah.

## 21:74

Lan maring Lut, Ingsun paring hikmah lan ilmu, lan Ingsun slametna dhéwéké sekang (siksa sing wis nibani warga) kota sing padha nglakoni penggawéyan ngeres. [^534] setemené dhéwéké kabéh, wong sing jahat, lan uga ala,

[^534]: Homosék (lanang dhemen lanang, wadon dhemen wadon) lan bégal, lan wong-wong nglakoni penggawéyan kuwé kanthi ngedhéng.

## 21:75

lan Ingsun nglebokna dhéwéké (Lut) maring njeroné kewelasané Ingsun; setemené dhéwéké klebu golongané wong sing apik (saléh).

## 21:76

Lan (élinga riwayate) Nuh, seurungé kuwé, rikala dhéwéké nyenyuwun, Ingsun keparengna (penyuwun)é, banjur Ingsun slametna dhéwéké karo wong-wong sing padha mélu dhéwéké sekang bebaya sing gedhé.

## 21:77

Lan Ingsun nulungi dhéwéké sekang wong-wong sing wis nggorohna ayat-ayat-É Ingsun. Setemené dhéwéké kabéh kuwé wong-wong sing jahat, mangka Ingsun lelepna wong-wong kuwé kabéh.

## 21:78

Lan (élinga riwayate) Dawud lan Sulaiman, rikala sekloroné awéh putusan ngenani tegalan, merga (tegalan kuwé) derusak déning wedhus-wedhus duwéké wargané. Lan Ingsun nyekséni putusan (sing déwéhna) déning dhéwéké sekloron kuwé.

## 21:79

Mangka Ingsun paring pengertén maring Sulaiman (ngenani ukum sing paling sreg); [^535] lan maring loro-loroné kuwé, Ingsun paring hikmah lan ilmu, lan Ingsun tungkulna gunung-gunung lan manuk-manuk, kabéh padha maca tasbéh (subhanallah)  bareng-bareng Dawud, lan Ingsun sing nglampahna kuwé.

[^535]: Miturut  Ibnu Abbas, ana sekumpulan wedhus wis ngrusak tanduran wektu wengi kuwé. Sing duwé tanduran madulna prekara kuwé maring Nabi Dawud a.s. Dhéwéké awéh putusan, lamon wedhus-wedhus kuwé kudu depasrahna maring sing duwé tanduran minangka dadi gantiné tanduran sing rusak. Ning Nabi Sulaiman a.s. awéh putusan supaya wedhus-wedhus kuwé depasrahna mung sewetara maring sing duwé tanduran nggo déjikot pigunané. Lan sing duwé wedhus kudu ngganti tanduran kuwé nganggo tanduran sing anyar. Nek tanduran sing anyar wis bisa depanen kasilé, sing duwé wedhus  olih njikot wedhusé maning. Putusané Nabi Sulaiman a.s. sing lewih sreg.

## 21:80

Lan Ingsun wulangna (uga) maring Dawud cara gawé klambi wesi nggo ko kabéh, nggo naméngi ko kabéh sejeroné perang. Apa ko padha kesuwun (maring Gusti Allah)?

## 21:81

Lan (Ingsun tundhukna) nggo Sulaiman, angin sing banget banter grubugé, sing nyribid kanthi préntahé dhéwéké maring negari sing Ingsun paringi berkah maring negari kuwé. Lan Ingsun Maha Ngawuningani (ingatasé) samubarang kabéh.

## 21:82

Lan (Ingsun tundhukna uga maring Sulaiman) segolongan sétan-sétan sing silem (maring sejeroné segara) nggo dhéwéké lan sétan-sétan kuwé padha nandangi penggawéan seliyané kuwé, lan Ingsun sing ngreksa dhéwéké kabéh.

## 21:83

Lan (élinga riwayate) Ayub, rikala dhéwéké nyenyuwun maring Pengérané. “(Dhuh Pengéran kula), éstu, kula empun kenging pilara, mangkané Penjenengan Pengéran Ingkang Mahawelas saking sedaya ingkang sipat welas.”

## 21:84

Mangka Ingsun sembadani (penyuwuné) dhéwéké, banjur Ingsun ilangna prenyakit sing ana neng dhéwéké lan Ingsun balékna kulawargané maring dhéwéké, lan (Ingsun tikel-tikelna cacahé wong-wong kuwé) minangka sewijiné kewelasan (rahmat) sekang Ingsun, lan nggo dadi pengéling-éling tumrap kabéh sing padha nyembah Ingsun.

## 21:85

Lan (élinga riwayate) Ismail, Idris lan Zulkifli. Wong telu kuwé, kabéhan klebu wong-wong sing sabar,

## 21:86

lan Ingsun nglebokna wong-wong mau maring njeroné kewelasan Ingsun. Setemené dhéwéké kabéh klebu wong-wong sing apik (saléh).

## 21:87

Lan (élinga riwayate) Zun Nun (Yunus), rikala dhéwéké lunga neng kahanan jéngkél, banjur dhéwéké ngira lamon Ingsun ora bakal ngengél-ngél dhéwéké, mangka dhéwéké nyenyuwun neng kahanan banget petengé, [^536] “Mboten wonten Pengéran kejawi Penjenengan, Mahasuci Penjenengan. Éstu, kula kelebet tiyang-tiyang ingkang aniaya (dolim).”

[^536]: Neng njero wetengé iwak, neng segara, lan neng wektu wengi.

## 21:88

Mangka Ingsun sembadani (penyuwuné) dhéwéké lan Ingsun slametna dhéwéké sekang kesusahan. Lan mengkana kuwé Ingsun nylametna wong-wong sing padha precaya.

## 21:89

Lan (élinga riwayate) Zakaria, rikala dhéwéké nyenyuwun maring Pengérané, “Dhuh Pengéran kula. Sampun Penjenengan joraken kula gesang kiyambekan (mboten gadheh keturunan), lan Penjenengan niku ahli waris ingkang paling saé. [^537]

[^537]: Sekirané Gusti Allah ora nyembadani penyuwuné, yakuwé paring keturunan, Zakaria masrahna awaké maring Gusti Allah, merga Gusti Allah yakuwé ahliné marisna sing paling apik.

## 21:90

Mangka Ingsun sembadani (penyuwuné) dhéwéké, lan Ingsun paringna maring dhéwéké, Yahya, lan Ingsun dadékna bojoné (bisa ngandhut). Temen, wong-wong kuwé tansah padha kesusu sejeroné (nglakoni) kebecikan, lan dhéwéké padha nyenyuwun maring Ingsun kanthi setemah pengarep-arep lan nggrungsang. Lan dhéwéké kabéh wong-wong sing padha dhépé-dhépé (khusuk) maring Ingsun.

## 21:91

Lan (élinga riwayate Maryam) sing ngreksa kemulyané pribadiné, banjur Ingsun suwukna (roh) sekang Ingsun maring njeroné (awak)é, Ingsun dadékna dhéwéké lan anaké minangka tandha (agungé Gusti Allah) ingatasé sekabéh ngalam.

## 21:92

Temen, (agama tauhid) kiyé agamané ko kabéh, agama sing siji, lan Ingsun kiyé Pengéranmu, mangka sembahen Ingsun.

## 21:93

Ning wong-wong kuwé padha crah-bubrah neng urusan (agama)né, neng antarané wong-wong kuwé. Saben-saben (golongan kuwé kabéh) bakal bali maring Ingsun.

## 21:94

Sapa wongé nglakoni kebecikan, lan dhéwéké precaya, mangka upayané ora bakal deingkari (desiya-siyakna), lan setemené Ingsun sing nyathet nggo dhéwéké.

## 21:95

Lan ora gadhang tumrap (warga) sewijiné negari sing wis Ingsun tumpes, lamon dhéwéké kabéh ora bakal bali (maring Ingsun).

## 21:96

Nganti angger (pager) Yakjuj lan Makjuj debukak lan wong-wong mau padha medhun kanthi banter sekang sekabéh panggonan sing dhuwur.

## 21:97

Lan (angger) janji sing bener (dinané tangi sekang kubur) wis pérek, mangka dadakan matané wong-wong sing mbangkang (kapir) padha mendelik. (Dhéwéké padha ngucap), “Banget cilakané inyong kabéh! Inyong nyata-nyata padha kelalén maring kiyé, malah inyong kabéh nyata-nyata wong sing aniaya (dolim).”

## 21:98

Temen, ko kabéh (wong kapir) lan apa sing ko padha sembah seliyané Gusti Allah, dadi suluh urubé Jahanam. Ko kabéh (mesthi) padha mlebu maring njeroné.

## 21:99

Énggané (brehala-brehala) kuwé sembahan, mesthi dhéwéké ora bakal padha ngleboni kuwé (neraka). Ning sekabéhé bakal lenggeng neng njeroné.

## 21:100

Wong-wong kuwé padha ngruntuh lan njerit neng njeroné (neraka) lan dhéwéké neng njeroné padha ora bisa krungu.

## 21:101

Temen, kawit gemiyén tumrap wong-wong sing wis ana (ketetepan) sing apik sekang Ingsun, dhéwéké kuwé bakal dédohna (sekang neraka).

## 21:102

Wong-wong kuwé ora padha krungu sewara gemrubugé (geni neraka) lan dhéwéké langgeng neng sejeroné (nékmat) kabéh sing padha dekepéngini.

## 21:103

Kekagetan sing ngedab-edabi ora ndadekaken wong-wong kuwé padha susah, lan malaékat-malaékat bakal mapag dhéwéké kabéh (kanthi pengucap), “Kiyé dinamu sing wis déjanjékna maring ko kabéh.”

## 21:104

(Élinga) neng dinané langit Ingsun gulung, kaya nggulung lembaran-lembaran kertas. Kayadéné Ingsun wis ngawiti penyiptanan sing kawitan, mengkana Ingsun bakal mbaléni kuwé maning. (Sewijiné) janji sing mesthi Ingsun tuhoni, temen, Ingsun bakal ngleksanakna kuwé.

## 21:105

Lan temen wis Ingsun tulis neng njeroné Zabur, [^538] sewisé (ketulis) neng njeroné Az-Zikr (Lauh Mahfuz), lamon bumi kiyé dewarisi déning kawula-kawulané Ingsun sing apik (saléh).

[^538]: Kabéh kitab sing déturunaken déning Gusti Allah maring nabi-nabi-Né. Sebagéan ahli tapsir mertélakna lamon “Zabur” yakuwé kitab sing déturunaken maring Nabi Dawud a.s., déné “Az-Zikr” yakuwé kitab Taurat.

## 21:106

Temen, (apa sing désebutna) neng njeroné (Al-Qur\`an) kiyé nyata-nyata dadi pituduh (sing pepek) nggo wong-wong sing padha nyembah (Gusti Allah).

## 21:107

Lan Ingsun ora ngutus sliramu (Muhammad) kejaba nggo dadi kewelasan (rahmat) nggo sekabéh ngalam.

## 21:108

Dhawuha (Muhammad), “Setemené apa sing déwahyokna maring inyong yakuwé lamon Pengéranmu kuwé Pengéran Sing Tunggal, mangka apa ko padha wis pasrah awak (maring Penjenengané)?”

## 21:109

Mangka angger wong-wong kuwé padha mléngos, mangka dhawuhna (Muhammad), “Inyong wis nekakna maring ko kabéh (wulangan) sing padha (antarané inyong kabéh) lan inyong ora ngerti apa sing deamang-amangna maring ko kabéh kuwé wis pérek utawa ésih adoh.”

## 21:110

Temen, Penjenengané (Gusti Allah) ngawuningani ucapan (sing ko padha ucapna) kanthi blag-blagan, lan ngawuningani (uga) apa sing ko padha umpetna.

## 21:111

Lan inyong ora ngerti, mbok menawané prekara kuwé coban nggo ko kabéh lan kesenengan butul wektu sing détemtokna.

## 21:112

Dhéwéké (Muhammad) ngucap, “Dhuh Pengéraku, paringana putusan kanthi adil. Lan Pengérane inyong kabéh Mahaasih, panggonan nyenyuwun sekabéh pitulungan ingatasé samudaya sing ko padha ucapna.”

## 22:1

Hé menungsa! Padha semaraha (takwa) maring Pengéranmu; setemené oregé (dina) Kiyamat kuwé sewiji (kedadéan) sing banget gedhéné.

## 22:2

(Élinga) neng dinané rikala ko padha ngaweruhi (oregan kuwé), kabéh wong wadon sing lagi nyusoni anaké padha kelalén maring anak sing desusoni, lan saben wong wadon sing meteng bakal rogol wetengané, lan ko weruh menungsa padha neng kahanan mendem, mangkané sebeneré wong-wong kuwé ora padha mendem, ning siksané Gusti Allah kuwé banget kerasé.

## 22:3

Lan neng antarané menungsa ana sing bantah-bantahan tanpa ilmu ngenani Gusti Allah lan mung nuruti maring para sétan sing banget jahaté,

## 22:4

(ngenani sétan), wis détetepna lamon sapa wongé sing batiran karo dhéwéké, mangka dhéwéké bakal nyasarna (wong kuwé), lan nggawa wong kuwé maring siksa neraka.

## 22:5

Hé menungsa! Angger ko padha mamangna maring (dina) détangéknané menungsa, mangka setemené Ingsun wis ndadékna ko kabéh sekang lemah, banjur sekang mani setétés, banjur sekang getih kenthel seblindhi, banjur sekang daging seblindhi sing sempurna kedadéané lan sing ora sempurna, supayané Ingsun pertelakna maring ko kabéh; lan Ingsun tetepna neng njeroné guwa garba (rahim) miturut kersané Ingsun butul wektu sing wis détemtokna, banjur Ingsun tokna ko dadi bayi, banjur (kanthi sengsaya suwé) ko butul maring umur diwasa, lan neng antarané ko kabéh ana sing depundhut lan (ana uga) neng antarané ko kabéh sing débalékna maring umur sing banget tuwané (linglung), saéngga dhéwéké ora mengerténi maning sewiji-wiji sing wis nglakon demengerténi. Lan ko padha weruh bumi kiyé garing, banjur angger wis Ingsun turunaken banyu (udan) neng ndhuwuré, mangka urip bumi kuwé lan dadi subur lan nukulna pirang-pirang wernané pasangan (thethukulan) sing semanger.

## 22:6

Sing mengkana kuwé, merga setemené Gusti Allah; Penjenengané sing sejati (hak), lan setemené Penjenengané sing nguripna samubarang sing wis mati, lan temen, Penjenengané Maha kuwasa ingatasé samubarang kabéh,

## 22:7

lan temen, (dina) Kiyamat kuwé mesthi tekané, ora nana mamang ingatasé kuwé, lan temen Gusti Allah bakal ngenyatna (maning) sapa baé sing neng njero kuburan.

## 22:8

Lan neng antarané menungsa ana sing padha bantah-bantahan tanpa ilmu ngenani Gusti Allah, tanpa pituduh lan lanpa kitab (wahyu) sing awéh penerangan,

## 22:9

karo mléngosna wetengé (karo anggak) nggo nyasarna menungsa sekang dalané Gusti Allah. Dhéwéké olih kenisthan neng dunya lan neng dina Kiyamat Insun paringna maring dhéwéké rasané siksa neraka sing mbakar.

## 22:10

(Bakal déucapna maring dhéwéké), “Kuwé merga lelakon sing detindakna gemiyén déning tangan loromu, lan Gusti Allah ora pisan-pisan ngapitunani (dolim) kawula-kawula-Né

## 22:11

Lan neng antarané menungsa ana sing nyembah Gusti Allah mung neng njaba, [^539] mangka angger dhéwéké olih kebecikan, dhéwéké ngrasa marem, lan angger dhéwéké kenang sewijiné coban, dhéwéké mbalik maring mburi. [^540] Dhéwéké kapitunan neng dunya lan neng akhérat. Kuwé (genah) kapitunan sing nyata.

[^539]: Ora kanthi yakin

[^540]: Mbalik kapir maning.

## 22:12

Dhéwéké sesambat maring seliyané Gusti Allah, sewiji-wiji sing ora bisa nekakna rubéda lan ora (uga) awéh piguna (manpangat) maring dhéwéké. Kuwé sesasar sing adoh.

## 22:13

Dhéwéké sesambat maring sewiji-wiji sing (sebeneré) rubédané lewih pérek tenimbang pigunané (manpangate). Setemené kuwé seala-alané penulung, lan sejahat-jahaté batir.

## 22:14

(Temené,) Gusti Allah bakal nglebokna wong-wong sing padha precaya lan padha nglakoni kebecikan maring suwarga-suwarga sing mili neng ngisoré bengawan-bengawan. Setemené Gusti Allah temindak apa sing Penjenengané kersakna.

## 22:15

Sapa wongé sing ngarani lamon Gusti Allah ora nulungi dhéwéké (Muhammad) neng dunya lan neng akhérat, mangka peryoga dhéwéké ngulur tali maring trutug, [^541] banjur ngendhat (nggantung awak), banjur pikirna apa réka daya kuwé bisa ngilangna apa sing nglarani atiné.

[^541]: Tembung sama’ neng kéné détegesi trutug (pyan utawa plapon umah). Angger sama\` détegesi langit (arti sing biasa), mangka terjemahané dadi: angger mungsuhé Muhammad s.a.w jéngkél krana dhéwéké ulih pitulungan sekang langit, jorna baé wong-wong mau ngulur tali maring langit, lan sawang apa bisa wong-wong mau medhot pitulungan kuwé nganggo cara sing wis kesebut? Kanthi tembung liya, bodho banget wong-wong kuwé angger padha ngira wong-wong mau bisa medhot pitulungané Gusti Allah kanthi cara sing cupet kuwé.

## 22:16

Lan mengkana kuwé Ingsun wis nurunaken (Al-Qur\`an) sing dadi tandha-tandha (ayat-ayat) sing nyata; setemené Gusti Allah paring pituduh maring sapa baé sing Penjenengané kersakna.

## 22:17

Setemené wong-wong sing padha precaya, wong Yahudi, wong Sabiin, wong Nasrani, wong Majusi, lan wong musrik, Gusti Allah mesthi paring putusan maring antarané wong-wong kuwé neng dina Kiyamat. Temen, Gusti Allah dadi seksi ingatasé samubarang kabéh.

## 22:18

Apa ko ora ngerti lamon sapa sing ana neng langit lan sapa sing ana neng bumi padha sujud maring Gusti Allah, uga srengéngé, wulan, lintang, gunung-gunung, wit-witan, kéwan-kéwan sing nylosor lan akéh neng antarané menungsa? Ning akéh (menungsa) sing patut olih siksa. Sapa wongé sing denisthakna déning Gusti Allah, ora nana wong siji baé sing mulyakna wong kuwé. Setemené Gusti Allah temindak apa baé sing Penjenengané kersakna.

## 22:19

Kiyé golongan loro (kumpulan wong mukmin lan kapir) sing pesulayan, wong-wong mau padha pesulayan ngenani Pengérané dhéwéké kabéh. Mangka nggo wong-wong kapir bakal dégawékna sandhangan-sandhangan sekang geni (neraka) nggo dhéwéké kabéh. Maring ndhuwuré sirahé wong-wong kuwé bakal desiramna banyu sing umeb.

## 22:20

Kanthi (banyu umeb) kuwé bakal deajur-mumurna apa sing ana neng njero wetengé lan kulité wong-wong kuwé.

## 22:21

Lan (siksa) nggo wong-wong kuwé pecut-pecut sekang wesi.

## 22:22

Saben-saben dhéwéké arep padha metu sekang kuwé (neraka), merga kesiksa, wong-wong kuwé débalékna (maning) maring njeroné. (Maring wong-wong kuwé déucapna), “Rasakna siksa sing mbakar kiyé.”

## 22:23

Temen, Gusti Allah bakal nglebokna wong-wong sing padha precaya lan nglakoni kebecikan, maring njeroné suwarga sing mili neng ngisoré bengawan-bengawan. Neng kana wong-wong kuwé déparingi prelikan (pepaés) gelang-gelang emas lan mutiara, lan sandhangané dhéwéké kabéh sekang sutra.

## 22:24

Lan wong-wong kuwé déparingi pituduh maring pengucap-pengucap sing apik lan déparingi (uga) pituduh maring dalané Gusti Allah sing pinuji.

## 22:25

Temen, wong-wong kapir sing padha ngalang-alangi (menungsa) sekang dalané Gusti Allah lan sekang Masjidilharam sing wis Ingsun dadékna kebukak nggo kabéh menungsa, becik sing manggon neng kana utawa sing teka sekang njaba, lan sapa baé sing duwé seja nglakoni kejahatan kanthi aniaya (dolim) neng njeroné, mesthi bakal Ingsun rasakna maring dhéwéké siksa sing perih.

## 22:26

Lan (élinga), rikala Ingsun panggonaken Ibrahim neng panggonan Baitullah (kanthi dhawuh), “Aja pisan-pisan sliramu nyekuthokna Ingsun karo apa baé lan sucékna umah Ingsun nggo wong-wong tawaf (ngibadah kanthi ngubengi Kakbah) lan wong-wong sing ngibadah lan wong sing rukuk lan sujud.

## 22:27

Lan undangen menungsa supayané padha nglakoni ngibadah haji, mesthi wong-wong kuwé padha bakal teka maring sliramu kanthi mlaku utawa numpak onta sing gering-gering, dhéwéké padha teka sekang sekabéh paran sing adoh,

## 22:28

supaya dhéwéké padha nyekséni rupa-rupa piguna (manpangat) nggo wong-wong mau lan supaya dhéwéké padha nyebut asmané Gusti Allah neng pirang-pirang dina sing détemtokna [^542] ingatasé rejeki sing déparingna maring wong-wong mau rupané kéwan ingon. Mangka padha mangana sebagéan sekang kuwé lan (sebagéan maning) wéhna nggo dépangan wong-wong sing sengsara lan butuh (fakir).

[^542]: Dina riyaya haji lan dina Tasrék, yakuwé tanggal 10, 11, 12 lan 13 Zulhijah.

## 22:29

Banjur, preyoga wong-wong kuwé padha ngilangna guluh [^543] (sing ana neng awaké) dhéwéké, nyempurnakna (ngleksanakna) kaulan-kaulané lan nglakoni tawaf neng pinggiré umah tua (Baitullah).

[^543]: Sing démaksud karo tembung “ngilangna guluh” neng kéné yakuwé ngethok rambut, ngethok kuku lan sepadhané

## 22:30

Mengkana kuwé (dhawuhé Gusti Allah). Lan sapa wongé sing ngegungna apa sing mulya neng sisihé Gusti Allah (hurumat), [^544] mangka kuwé lewih apik tumrap dhéwéké neng sisihé Pengérané. Lan déparengna (halal) nggo ko kabéh kéwan ingon, kejaba sing déterangna maring ko kabéh (haramé), mangka adohna (nyembah) brehala-brehala sing najis kuwé lan adohna ucapan pengapus-apus.

[^544]: Arti hurumat (sing déormati) neng ayat kiyé yakuwé wulan haram (Muharam, Rajab, Zulkaidah, Zulhijah), bumi haram, lan makamé Ibrahim.

## 22:31

(Ngabektia) kanthi tulus maring Gusti Allah, tanpa nyekuthokna Penjenengané. Sapa wongé sing nyekuthokna Gusti Allah, mangka kaya-kaya dhéwéké tiba sekang langit banjur désamber déning manuk, utawa degawa mabur déning angin maring panggonan sing adoh.

## 22:32

Mengkana kuwé (dhawuhé Gusti Allah). Lan sapa wongé ngegungna kuncara (syiar-syiar)é Gusti Allah, [^545] mangka setemené prekara kuwé mrentul sekang semarahé (takwa) ati.

[^545]: Syiar-É Gusti Allah yakuwé sekabéh pegawéan sing délakokna sejeroné ngibadah kaji lan panggonan-panggonan nglakoniné.

## 22:33

Nggo ko kabéh, neng kuwé (kéwan hadyu), [^546] ana pirang-pirang piguna (manpangat) [^547] , butul wektu sing détemtokna, banjur panggonan sembeléhané yakuwé neng sekubengé Baitul Atiq (Baitullah).

[^546]: Tiliki Al-Baqarah ([^2] : 196.

[^547]: Maksudé kéwan-kéwan hadyu kena ndéjikot manpangaté kayadéné détunggangi, deperes susuné, lan sepadhané nganti dina nahar.

## 22:34

Lan nggo saben umat wis Ingsun saréngatna nyembeléh (kurban), supaya wong-wong mau padha nyebut asmané Gusti Allah, ingatasé rejeki sing déparingna déning Gusti Allah maring dhéwéké kabéh sing rupa kéwan ingon. Mangka Pengéranmu yakuwé Pengéran Sing Mahatunggal, merga kuwé padha pasrah-awaka ko kabéh maring Penjenengané. Lan butulna (Muhammad) kabar bebungah maring wong-wong sing pasrah-semarah (maring Gusti Allah),

## 22:35

(yakuwé) wong-wong sing angger désebutna asmané Gusti Allah atiné dhéwéké padha gemeter, wong sing sabar ingatasé apa sing nibani dhéwéké, lan wong sing padha ngleksanakna sembayang lan wong sing padha nyumbangna (infak) sebagéan rejeki sing Ingsun paringna maring wong-wong mau.

## 22:36

Lan onta-onta kuwé Ingsun dadékna nggo ko kabéh, bagéan sekang kuncarané (syiar) agamané Gusti Allah, ko kabéh olih kebecikan akéh neng kono kuwé. Mangka nyebuta asmané Gusti Allah (rikala ko arep padha nyembeléh kéwan kuwé) neng kahanan ngadeg [^548] (lan sikil-sikil wis kejiret). Banjur angger wis rubuh (mati), mangka panganen sebagéané lan wéhna mangan wong sing krasa cukup karo apa sing ana neng dhéwéké (ora njaluk-njaluk) lan wong sing njaluk. Mengkana kuwé Ingsun ngelukna (onta-onta kuwé) nggo ko kabéh supaya ko padha kesuwun (sukur).

[^548]: Biasané onta désembeléh selagi kéwan kuwé ngadeg.

## 22:37

Daging (kéwan kurban) lan getihé kuwé ora pisan-pisan bakal butul maring Gusti Allah, ning sing butul maring Penjenengané yakuwé semarah (takwa)né ko kabéh. Mengkana kuwé Penjenengané ngelukna kéwan kuwé nggo ko kabéh, supaya ko padha ngegungna Gusti Allah ingatasé pituduh sing Penjenengané paringna maring ko kabéh. Lan butulna kabar bebungah maring wong-wong sing padha mergawé apik.

## 22:38

Setemené Gusti Allah mbélani wong-wong sing padha precaya. Temen, Gusti Allah ora karenan saben wong sing nyidrani lan ora kesuwun (kapir nékmat).

## 22:39

Déparengna (perang) tumrap wong sing deperangi, merga setemené wong-wong kuwé déaniaya (dedolimi). Lan setemené Gusti Allah Mahakewasa nulungi dhéwéké kabéh,

## 22:40

(yakuwé) wong-wong sing déurak sekang désané tanpa alesan sing bener, mung merga wong-wong mau padha ngucap, “Pengérané inyong kabéh yakuwé Gusti Allah.” Umpamané Gusti Allah ora nolak (kebringasané) sebagéan menungsa maring sebagéan liyané, mesthi wis derubuhna biara-biara Nasrani, gereja-gereja, umah-umah ngibadahé wong Yahudi, lan mesjid-mesjid sing neng njeroné akéh désebut asmané Gusti Allah. Gusti Allah mesthi bakal nulungi wong sing nulungi (agamané) Penjenengané. Setemené Gusti Allah Mahakuwat, Maha Digdaya.

## 22:41

(Yakuwé) wong-wong sing angger Ingsun paringi drajat neng bumi, dhéwéké padha nglakoni sembayang, nglunasi jakat, lan préntah nglakoni sing apik (makruf) lan nyegah sekang sing ala (mungkar), lan mung maring Gusti Allah baliné sekabéh urusan.

## 22:42

Lan angger dhéwéké kabéh kuwé (wong-wong musrik) nggorohna sliramu (Muhammad) kaya kuwé uga kaum-kaum sing seurungé dhéwéké, kaumé Nuh, \`Ad, Samud (uga wis nggorohna utusan-utusané Penjenengané),

## 22:43

lan (mengkana uga) kaumé Ibarahim lan kaumé Lut,

## 22:44

lan warga Madyan. Lan Musa (uga) wis dégorohna, ning Ingsun paring angkilan wektu maring wong-wong kapir, banjur Ingsun siksa dhéwéké kabéh, mangka banget ngedab-edabi siksané Ingsun.

## 22:45

Mangka sepira akéhé negari sing wis Ingsun tumpes merga (warga)né padha aniaya (dolim), saéngga padha ambruk gedhong-gedhongé lan (sepira akéhé uga) sumur sing wis détinggalna lan kraton sing dhuwur (ora nana sing ngenggoni).

## 22:46

Mangka apa ora nglakon dhéwéké padha mlaku neng bumi, saéngga atiné (akal) wong-wong mau bisa ngerténi, kupingé dhéwéké padha krungu? Setemené udu mata kuwé sing wuta, ning sing wuta kuwé ati sing ana neng njero dhadha.

## 22:47

Lan wong-wong kuwé padha njaluk maring sliramu (Muhammad), supaya siksa kuwé dégelisna (tekane), mangkané Gusti Allah ora bakal nyulayani janjiné Penjenengané. Lan setemené sedina neng sisihé Pengéranmu kuwé kaya sewu taun miturut étunganmu.

## 22:48

Lan sepira akéhé negari sing Ingsun tangguhna (pengancurané) merga wargané padha temindak aniaya (dolim), banjur Ingsun siksa wong-wong kuwé, lan mung maring Ingsun panggonan baliné (samubarang kabéh).

## 22:49

Dhawuha (Muhammad), “Hé menungsa! Setemené inyong (déutus) maring ko kabéh, dadi wong sing awéh pengéling-ngéling sing nyata.”

## 22:50

Mangka wong-wong sing padha precaya lan nglakoni kebecikan, dhéwéké kabéh olih pengampura lan rejeki sing mulya.

## 22:51

Ning wong-wong sing ngréka daya nglawan ayat-ayat-É Ingsun kanthi tujuan ngendhokna (kekarepané nggo precaya), dhéwéké kuwé sing padha ngenggoni neraka Jahanam.

## 22:52

Lan Ingsun ora ngutus sewijiné utusan lan ora (uga) sewijiné nabi seurungé sliramu (Muhammad), anging angger dhéwéké duwé kepénginan, [^549] sétan uga nglebokna godha-godha maring njeroné kepénginané kuwé. Ning Gusti Allah ngilangna apa sing délebokna déning sétan mau, lan Gusti Allah bakal nguwatna ayat-ayat-É Penjenengané lan Gusti Allah Maha Ngawuningani, Mahawicaksana.

[^549]: Sebagéan ahli tapsir negesi tamanna karo “maca” lan umniyyatihi “wacanané”. Yakuwé angger Nabi s.a.w maca sewijiné ayat sing isiné awéh pengéling-éling maring wong-wong kapir, dhéwéké padha nirokna wacanané Nabi s.a.w kanthi tambahan tembung-tembung sing mbenerna keyakinané dhéwéké.

## 22:53

Lan (Gusti Allah) kersa ndadékna godha sing deanakna déning sétan kuwé minangka dadi coban tumrap wong-wong sing neng atiné ana prenyakité lan wong sing wangkot atiné. Lan wong-wong sing aniaya (dolim) kuwé temen-temen neng njeroné satron sing adoh,

## 22:54

lan supaya wong-wong sing wis déparingi ilmu, ngyakini lamon (Al-Qur’an) kuwé bener sekang Pengéranmu banjur dhéwéké padha precaya lan atiné tundhuk maring kuwé (Al-Qur’an). Lan setemené Gusti Allah sing paring pituduh ingatasé wong-wong sing precaya maring dalan sing jejeg.

## 22:55

Lan wong-wong kapir kuwé tansah mamang ngenani prekara kuwé (Al-Qur\`an) butul wektu (matiné) teka maring dhéwéké kabéh kanthi dadakan, utawa siksa dina Kiyamat sing teka maring dhéwéké kabéh.

## 22:56

Kekuwasan neng dina kuwé ana neng (astané) Gusti Allah, Penjenengané paring putusan neng antarané wong-wong mau. Mangka wong-wong sing padha precaya lan nglakoni kebecikan ana neng njeroné suwarga-suwarga sing kebek kenékmatan.

## 22:57

Lan wong-wong sing mbangkang (kapir) lan sing nggorohna ayat-ayat Ingsun, mangka dhéwéké kabéh bakal ngrasakna siksa sing nisthakna.

## 22:58

Lan wong-wong sing padha boyong (hijrah) neng dalané Gusti Allah, banjur dhéwéké padha deperjaya utawa mati, temen, Gusti Allah bakal awéh maring dhéwéké kabéh rejeki sing apik (suwarga). Lan setemené Gusti Allah kuwé sing paring rejeki sing paling apik.

## 22:59

Temen, Penjenengané (Gusti Allah) mesthi bakal nglebokna wong-wong kuwé maring panggonan mlebu (suwarga) sing dhéwéké padha senengi. Lan setemené Gusti Allah Maha Ngawuningani, Mahaaris.

## 22:60

Mengkana kuwé, lan sapa wongé males imbang ingatasé aniaya (kedolprecaya) sing wis nglakon dhéwéké rasakna, banjur dhéwéké dekaniaya (maning), mesthi Gusti Allah bakal nulungi dhéwéké. Setemené Gusti Allah Mahaaris, Maha Ngampura.

## 22:61

Mengkana kuwé, merga Gusti Allah (kewasa) nglebokna wengi maring njeroné awan, lan nglebokna awan maring njeroné wengi, lan setemené Gusti Allah Maha Midhanget, Maha Mriksani.

## 22:62

Mengkana kuwé (agungé Gusti Allah) merga Gusti Allah (Pengéran) Sing Sejati (Hak), lan apa baé sing wong-wong kuwé sebut seliyané Penjenengané, kuwé sing luput (batil) lan setemené Gusti Allah, Penjenengané Sing Mahaluhur, Mahaagung.

## 22:63

Apa ko ora nggatékna, lamon Gusti Allah nurunaken banyu (udan) sekang langit, saéngga buminé dadi ijo? Setemené Gusti Allah Mahaalus, Maha Ngawuningani.

## 22:64

Kagungan Penjenengané apa sing ana neng langit lan apa sing ana neng bumi. Lan setemené Gusti Allah temen-temen Mahasugih, Maha Pinuji.

## 22:65

Apa ko ora padha nggatékna lamon Gusti Allah nelukna nggo ko (menungsa) apa sing ana neng bumi, lan prahu sing mlaku neng segara kanthi préntahé Penjenengané. Lan Penjenengané nahan (barang-barang) langit supayané ora tiba maring bumi, kejaba kanthi idiné Penjenenané? Setemené Gusti Allah Mahaasih, Mahawelas maring menungsa.

## 22:66

Lan Penjenengané sing nguripna ko kabéh, banjur matékna ko kabéh, banjur nguripna ko kabéh maning (neng dinané détangékna). Setemené menungsa kuwé banget olihé ora kesuwun (kufur nékmat).

## 22:67

Tumrap saben umat wis Ingsun tetepna tata-laku (saréngat) sing tinemtu sing (kudu) dhéwéké padha lakoni, mangka ora sepatuté wong-wong kuwé padha pesulayan karo sliramu neng prekara (saréngat) kiyé, lan ajéka (wong-wong mau) maring Pengéranmu. Setemené sliramu (Muhammad) ana neng dalan sing jejeg.

## 22:68

Lan angger wong-wong mau padha mbantah maring sliramu, mangka ucapna, “Gusti Allah lewih ngerti maring apa sing ko padha pergawé.”

## 22:69

Gusti Allah bakal ngadili antarané ko kabéh neng dina Kiyamat ngenani apa sing gemiyén ko padha persulayakna.

## 22:70

Apa ko ora padha ngerti lamon Gusti Allah ngawuningani apa sing ana neng langit lan neng bumi? Temen, sing mengkana kuwé wis ana neng sewijiné Kitab (Lauh Mahfuz). Setemené sing mengkana kuwé banget gampangé mungguh Gusti Allah.

## 22:71

Lan wong-wong kuwé padha nyembah seliyané Gusti Allah, ora nganggo dhasar sing genah ngenani kuwé, lan dhéwéké (uga) padha ora duwé pengertén ngenani prekara kuwé. Nggo wong-wong sing aniaya (dolim) ora nana siji baé wong sing nulungi.

## 22:72

Lan angger déwacakna neng ngarepé wong-wong kuwé ayat-ayat Ingsun sing gamblang, mesthi sliramu bakal weruh (tengeré) ingkar neng rainé wong-wong sing mbangkang (kapir) kuwé. Méh-méh dhéwéké padha nyerang wong-wong sing macakna ayat-ayat Ingsun maring dhéwéké. Dhawuha (Muhammad), “Apa padha kepéngin tek kabarna maring ko kabéh (ngenani sewiji-wiji) sing lewih ala tenimbang kuwé (yakuwé) neraka?” Gusti Allah wis ngancamna kuwé (neraka) nggo wong-wong kapir. Lan neraka kuwé seala-alané panggonan (nggo) bali.

## 22:73

Hé menungsa! Wis dégawé sewijiné peumpaman. Mangka rungokna! Setemené sekabéhé sing ko padha sebut seliyané Gusti Allah ora bisa nyiptakna laler siji baé, senajan dhéwéké padha nyewiji nggo nyiptakna kuwé. Lan angger laler kuwé ngrebut sewiji-wiji sekang dhéwéké, wong-wong kuwé ora bisa ngrebut maning sekang laler kuwé. Padha apesé sing nyembah lan sing désembah.

## 22:74

Wong-wong kuwé ora padha ngegungna Gusti Allah kanthi temen. Temen, Gusti Allah Mahakuwat, Maha Digdaya.

## 22:75

Gusti Allah milih utusan-utusan-É sekang malaékat-malaékat lan sekang menungsa. Setemené Gusti Allah Maha Midhanget lan Maha Mriksani.

## 22:76

Penjenengané (Gusti Allah) ngawuningani apa sing neng ngarepé wong-wong kuwé lan apa sing neng mburiné dhéwéké kabéh. Lan mung maring Gusti Allah débaléknané sekabéh urusan.

## 22:77

Hé wong-wong sing padha precaya, padha rukuk, sujud, lan sembahen Pengéranmu, lan mergawé kebagusan, supayané ko kabéh padha begya.

## 22:78

Lan padha lelabuha (jihad) ko kabéh neng dalané Gusti Allah kanthi lelabuh (jihad) sing temen. Penjenengané wis milih ko kabéh, lan Penjenengané ora ndadékna reribed nggo ko kabéh neng (urusan) agama. (Tutna) agamané buyut-canggahmu Ibrahim. Penjenengané (Gusti Allah) wis ngarani ko kabéh wong-wong muslim kawit gemiyén, lan (kaya kuwé uga) neng njeroné (Al-Qur\`an) kiyé, supaya rasul (Muhammad) kuwé dadi seksi ingatasé awakmu lan supaya ko kabéh dadi seksi ingatasé sekabéh menungsa. Mangka leksanakna sembayang lan lunasi jakat, lan padha gatholana sing teguh maring Gusti Allah. Penjengené sing ngayomi ko kabéh, Penjenengané seapik-apiké pengayom, lan seapik-apiké penulung.

## 23:1

Temen, begya kemayangan wong-wong sing padha precaya,

## 23:2

(yakuwé) wong-wong sing padha gentur (khusyuk) neng sembayangé.

## 23:3

lan wong-wong sing padha ngedohna awaké sekang (lakon lan ucapan) sing ora nana gunané,

## 23:4

lan wong sing padha nglunasi jakat,

## 23:5

lan wong-wong sing padha ngreksa barang wadiné (ngorat).

## 23:6

kejaba maring bojo-bojoné utawa waring batur tukon (budak) sing deduwéni, [^550] mangka sebeneré wong-wong kuwé ora kenistha.

[^550]: Budhak-budhak sing ana neng sejeroné perang karo wong kapir, udu budhak sing ana neng senjabané perang agama, sing siki wis ora nana maning.

## 23:7

Ning sapa wongé sing nggoléti neng sewaliké kuwé (jinah lan sepadhané), mangka dhéwéké kuwé wong sing padha ngliwati wates.

## 23:8

Lan (temen begyané) wong-wong sing padha njaga pangresayan (amanah) lan janjiné,

## 23:9

sarta uga wong sing ngreksa sembayangé.

## 23:10

Dhéwéké kabéh kuwé wong-wong sing bakal marisi,

## 23:11

(yakuwé) sing bakal marisi (suwarga) Firdaus, dhéwéké kabéh langgeng neng njeroné.

## 23:12

Lan temen, Ingsun wis nyiptakna menungsa sekang saripathi (sing asalé) sekang lemah.

## 23:13

Banjur Ingsun dadékna banyu mani (sing kesimpén) neng panggonan sing kukuh (rahim).

## 23:14

Banjur banyu mani kuwé Ingsun dadékna sewiji-wiji sing kraket, banjur sewiji-wiji sing kraket kuwé Ingsun dadékna daging seblindhi lan daging seblindhi kuwé Ingsun dadékna balung-balung, banjur balung-balung kuwé Ingsun buntel nganggo daging. Banjur Ingsun dadékna kuwé dadi mahluk sing (rupa) liya. Mahasuci Gusti Allah, Juru Cipta sing paling apik.

## 23:15

Banjur sewisé kuwé, setemené ko kabéh mesthi mati.

## 23:16

Banjur, setemené ko kabéh bakal détangékna (sekang kuburmu) neng dina Kiyamat.

## 23:17

Lan setemené Ingsun wis nyiptakna pitung (sap) langit neng ndhuwuré ko kabéh, lan Ingsun ora lena maring ciptanané (Ingsun).

## 23:18

Lan Ingsun nurunaken banyu sekang langit kanthi sewijiné ukuran, banjur Ingsun ndadékna banyu kuwé netep neng bumi, lan mesthi Ingsun kewasa ngilangna (banyu) kuwé.

## 23:19

Banjur kanthi (banyu) kuwé Ingsun thukulna nggo ko kabéh kebon-kebon kurma lan anggur; neng kana ko kabéh mekolih woh-wohan sing akéh lan sebagéan sekang (woh-wohan) kuwé ko padha pangan,

## 23:20

lan (Ingsun thukulna) wit (zaitun) sing thukul sekang gunung Sinai, sing ngasilna lenga lan bahan sing nggo nggugah kepénginan, tumrap wong-wong sing mangan.

## 23:21

Lan setemené neng kéwan-kéwan ingonmu. Ingsun paring inum (maring) ko kabéh sekang (banyu susu) sing ana neng njero wetengé, lan neng (kéwan-kéwan) kuwé uga akéh piguna (manpangat) nggo ko kabéh, lan sebagéan sekang kuwé ko padha pangan,

## 23:22

neng ndhuwuré (kéwan-kéwan ingon) lan neng dhuwuré prahu-prahu ko padha deangkut.

## 23:23

Lan setemené Ingsun wis ngutus Nuh maring kaumé, banjur dhéwéké ngucap, “Hé kaumku, nyembaha maring Gusti Allah (merga) ora nana Pengéran (sing hak désembah) tumrapmu kejaba Penjenengané. Mangka kenangapa ko ora padha semarah (maring Penjenengané)?”

## 23:24

Mangka padha ngucap para pemimpiné wong kapir sekang kaumé, “Wong kiyé ora liya mung menungsa kaya ko sing kepéngin dadi wong sing lewih mulya tenimbang ko kabéh. Lan énggané Gusti Allah ngersakna, mesthi Penjenengané ngutus malaékat. Urung nglakon inyong padha krungu (pengajék sing kaya) kiyé neng (jamané) kaki-nininé inyong kabéh gemiyén.

## 23:25

Dhéwéké mung sewijiné wong lanang sing édan, mangka enténi baé (sabar baé) maring dhéwéké nganti butul wektu sing détemtokna.”

## 23:26

Dhéwéké (Nuh) nyenyuwun, “Dhuh Pengéran kula, mugi tulungi kula, mergi tiyang-tiyang niku sami nggorohakén kula.”

## 23:27

Banjur Ingsun paring wahyu maring dhéwéké, “Gawéa prahu neng pengawat-awat lan pituduh Ingsun, mangka angger préntah Ingsun wis teka lan tanur (pawon) wis mancurna banyu, mangka padha mlebua maring njeroné (prahu) kuwé sejodho-sejodho sekang saben jinis, uga keluwargamu, kejaba wong sing lewih dhisit détetepna (bakal nampa siksa) sekang antarané wong-wong kuwé. Lan aja sliramu wicarakna karo Ingsun ngenani wong-wong sing aniaya (dolim), setemené dhéwéké kabéh bakal délelepna.

## 23:28

Lan angger sliramu lan wong-wong sing bareng sliramu wis ana neng ndhuwur prahu, mangka ucapna, “Sekabéhé pengalembana kagungané Gusti Allah sing wis nylametna inyong kabéh sekang wong-wong sing aniaya (dolim).”

## 23:29

Lan padha nyenyuwuna, “Dhuh Pengéran kula, mugi panggenaken kula wonten panggenan ingkang dipun berkahi, lan Penjenengan niku sesae-saenipun ingkang paring panggenan.”

## 23:30

Temen, neng (kedadéan) kuwé nyata-nyata ana tandha-tandha (agungé Gusti Allah); lan setemené Ingsun temen-temen nibakna siksa (maring kaumé Nuh).

## 23:31

Banjur, sewisé wong-wong kuwé, Ingsun ciptakna umat sing liya (kaum \`Ad).

## 23:32

Terus Ingsun ngutus maring wong-wong kuwé sewiji utusan sekang kalangané dhéwéké kabéh (sing ngucap), “Sembaha Gusti Allah! Ora nana Pengéran (sing hak désembah) tumrapmu kejaba Penjenengané. Mangka kenangapa ko ora padha semarah (maring Penjenengané)?”

## 23:33

Lan padha ngucap pemimpiné wong-wong kapir sekang kaumé lan sing padha nggorohna sapatemon neng dina akhérat, lan wong-wong sing wis Ingsun paringi kemukten lan kesenengan sejeroné urip neng dunya, “(Wong) kiyé ora liya mung menungsa kaya ko kabéh, dhéwéké mangan apa sing ko padha pangan, lan dhéwéké nginum apa sing ko padha inum.

## 23:34

Lan temen, angger ko padha manut maring menungsa sing kaya ko kabéh, mesthi ko padha kapitunan.

## 23:35

Apa dhéwéké njanjékna maring ko kabéh lamon angger ko wis padha mati lan dadi lemah lan balung-klunthung, setemené ko bakal padha détokna (sekang kuburanmu)?

## 23:36

Adoh! Adoh banget (sekang bener) apa sing deancamna maring ko kabéh.

## 23:37

(urip kuwé) ora liya mung uripé inyong kabéh neng dunya kiyé, (neng kana) inyong padha mati lan padha urip, [^551] lan ora bakal détangékna (maning).

[^551]: Sebagéan menungsa mati, lan sebagéan liya délairna.

## 23:38

Dhéwéké ora liya mung sewijiné wong lanang sing ngréka-réka apus-apusan maring Gusti Allah, lan inyong kabéh ora bakal mercayani dhéwéké.”

## 23:39

Dhéwéké (Hud) nyenyuwun, “Dhuh Pengéran kula, tulungi kula mergi tiyang-tiyang niku nggorohakén kula.”

## 23:40

Penjenengané (Gusti Allah) dhawuh, “Ora suwé maning wong-wong kuwé mesthi bakal padha ngajog.”

## 23:41

Terus dhéwéké padha temen-temen détumpes déning sewara sing gemlendhung, lan Ingsun dadékna dhéwéké kabéh (kaya) runtah sing degawa banjir, [^552] mangka tumpesa ingatasé wong-wong sing padha aniaya (dolim).

[^552]: Kaya kuwé alané pungkasané wong-wong kuwé, nganti dhéwéké padha ora duwé daya semendhing-mendhinga, ora béda kaya runtah sing dekélikna banjir, mangkané wong-wong kuwé awaké gedhé lan kuwat.

## 23:42

Banjur sewisé wong-wong kuwé Ingsun ciptakna umat sing liya.

## 23:43

Ora nana sewiji umat baé sing bisa nggege mangsa patiné (ajal) lan ora (uga) ngundurna kuwé.

## 23:44

Banjur, Ingsun utus rasul-rasulé Ingsun kanthi urutan. Saben sijiné Rasul teka maring sewijiné umat, wong-wong kuwé nggorohna dhéwéké, mangka Ingsun lambang-ijoli sebagéan wong-wong kuwé kanthi sebagéan liyané (neng sejeroné kerusakan). Lan Ingsun dadékna dhéwéké kabéh dadi banah crita (nggo menungsa). Mangka tumpesa tumrap kaum sing ora padha precaya (ora precaya).

## 23:45

Banjur Ingsun ngutus Musa lan seduluré Harun kanthi nggawa tandha-tandha (agungé) Ingsun, lan bukti sing nyata, [^553]

[^553]: Mukjijaté Nabi Musa a.s. sing ana sangang werna.

## 23:46

maring Fir’aun lan pemimpin-pemimpin kaumé, ning wong-wong kuwé padha angkuh lan dhéwéké kabéh pancén kaum sing gemedhé.

## 23:47

Mangka wong-wong kuwé padha ngucap, “Apa (pantes) inyong padha precaya maring menungsa loro sing kaya inyong kabéh, mangkané kaumé dhéwéké (Bani Israil) kuwé wong-wong sing ngemawula maring inyong kabéh?”

## 23:48

Mangka dhéwéké padha nggorohna wong sekloron kuwé, mulané dhéwéké kabéh klebu wong sing détumpes.

## 23:49

Lan setemené Ingsun paring maring Musa Kitab (Taurat), supaya dhéwéké (Bani Israil) padha olih pituduh.

## 23:50

Lan wis Ingsun dadékna (Isa) putrané Maryam bareng karo biyungé minangka sewijiné bukti sing nyata (ingatasé agungé Ingsun), lan Ingsun ngayomi wong-wong kuwé neng sewijiné tanah plataran dhuwur (papan sing amleng, aub, lan akéh woh-wohan) kanthi banyu tuk sing mili.

## 23:51

Gusti Allah dhawuh, “Hé para utusan! Padha mangana sekang (panganan) sing apik-apik lan lakonana kebecikan. Setemené Ingsun Maha Ngawuningani apa sing ko padha pergawé.

## 23:52

Lan temen (agama tauhid) kiyé agamané ko kabéh. Agama sing siji lan Ingsun kuwé Pengéranmu, mangka padha semaraha ko kabéh maring Ingsun.”

## 23:53

Banjur wong-wong kuwé padha crah-bubrah neng urusan (agama)né dadi pirang-pirang golongan. Saben golongan (rumangsa) bangga kanthi apa sing ana neng wong-wong kuwé (dhéwék-dhéwék).

## 23:54

Mangka jorna baé dhéwéké padha neng sejeroné kesasaré nganti butul wektu sing détemtokna.

## 23:55

Apa wong-wong kuwé padha ngira lamon Ingsun maringna bandha lan anak-anak maring dhéwéké kabéh kuwé (tegesé lamon),

## 23:56

Ingsun gagiyan paring kebecikan-kebecikan maring dhéwéké kabéh? (Ora), ning wong-wong kuwé padha ora ngrumasani kuwé.

## 23:57

Temen, wong-wong sing merga wedi (siksa) Pengérané, dhéwéké padha banget ngati-atiné,

## 23:58

lan dhéwéké kuwé sing padha precaya maring tandha-tandha (kewasa)né Pengérané,

## 23:59

lan wong-wong kuwé sing ora padha nyekuthokna Pengérané,

## 23:60

lan dhéwéké kabéh kuwé sing awéh apa sing dhéwéké padha wéhna (sodakoh) kanthi ati kebek rasa wedi (merga padha ngaweruhi) lamon setemené dhéwéké kabéh bakal bali maring Pengérané,

## 23:61

lan wong-wong kuwé padha gagiyanan neng sejeroné kebecikan-kebecikan, lan dhéwéké (dadi) wong lewih dhisit mekolih (kebecikan) kuwé.

## 23:62

Lan Ingsun ora ngebot-ngeboti sewiji wong kejaba miturut maring kesaguhané, lan neng Ingsun ana sewijiné cathetan sing nyebutna kanthi sebeneré, lan wong-wong kuwé ora dékapitunani (dedolimi).

## 23:63

Ning, atiné dhéwéké kabéh (wong-wong kapir) kuwé ana neng sejeroné kesasar sekang (mahami Al-Qur\`an) kiyé, lan dhéwéké padha duwé (kebiasan akéh nglakoni) pengawéan-penggawéan (ala) liyané sing tansah dhéwéké kabéh padha lakoni.

## 23:64

Saéngga angger Ingsun nibakna siksa maring wong-wong sing padha urip gulang kesenengan neng antarané wong-wong kuwé, dadakan wong-wong kuwé padha sambat-sambat njaluk pitulungan.

## 23:65

Aja pisan-pisan ko padha sambat-sambat njaluk pitulungan neng dina kiyé! Temen, ko kabéh ora bakal olih pitulungan sekang Ingsun.

## 23:66

Setemené ayat-ayat-É Ingsun (Al-Qur\`an) tansah déwacakna maring ko kabéh, ning ko padha tansah mléngos maring mburi,

## 23:67

kanthi ngagul-agulna awaké, lan ngucapna omongan-omongan kotor maring kuwé (Al-Qur\`an) neng wektu ko padha omong-omongan neng wektu wengi.

## 23:68

Mangka apa wong-wong mau ora padha ngresepi pengendikané (Gusti Allah), utawa apa wis butul maring dhéwéké kabéh apa sing ora tau butul maring kaki-nininé wong-wong mau gemiyén?

## 23:69

Utawa dhéwéké ora padha wawuh karo rasulé dhéwéké kabéh (Muhammad), merga kuwé wong-wong mau padha ngingkari kiyambeké (rasul)?

## 23:70

Utawa wong-wong mau padha ngucap, “Wong kuwé (Muhammad) édan.” Mangka-né, kiyambeké wis teka nggawa bebener maring wong-wong kuwé, ning akéh-akéhé sekang dhéwéké padha wadheh (maring) bebener.

## 23:71

Lan énggané bebener kuwé nuruti kepéngina-né dhéwéké, mesthi bubrah langit lan bumi lan kabéh sing ana neng njeroné. Malah Ingsun wis paring pengéling-éling maring wong-wong mau, ning dhéwéké padha mléngos sekang pengéling-éling kuwé.

## 23:72

Utawa sliramu (Muhammad) njaluk imbal-balik maring wong-wong mau? Mangkané upah sekang Pengéranmu lewih apik, merga Penjenengané sing paring rejeki sing paling apik.

## 23:73

Lan setemené sliramu mesthi wis ajék-ajék wong-wong kuwé maring dalan sing jejeg.

## 23:74

Lan setemené wong-wong sing ora precaya maring akhérat, nyata-nyata wis nyimpang adoh sekang dalan (sing jejeg).

## 23:75

Lan umpamané dhéwéké kabéh Ingsun welasi, lan Ingsun ilangna bebaya sing ngenani wong-wong kuwé, [^554] mesthi dhéwéké padha bakal terus-terusan poyang-paying neng njero kesasaré dhéwéké.

[^554]: Bahaya kencoten. Kaum musrik nglakon ngalami kencoten, merga ora tekané banah panganan sekang Yaman maring Mekah, aridené Mekah lan sekubengé kahanané peceklik, nganti banget mlaraté wektu semana.

## 23:76

Lan temen Ingsun wis nibakna pesiksan maring wong-wong kuwé, [^555] ning dhéwéké padha ora gelem tundhuk maring Pengérané, lan (uga) ora padha andhap-asor.

[^555]: Setengah saking kalahé wong-wong mau neng Perang Badar sing neng perang kuwé wong-wong sing dadi penggedhé sekang wong-wong mau akéh sing dépaténi utawa détawan, lan mangsa garing sing déalami wong-wong mau, nganti wong-wong mau padha ngrasakna kencoten.

## 23:77

Saéngga angger Ingsun mbukakna nggo wong-wong kuwé lawang siksa sing banget kerasé, dadakan dhéwéké dadi padha pedhot pengarep-arep.

## 23:78

Lan Penjenengané sing wis nyiptakna nggo ko kabéh, pengrungon, pendeleng, lan ati wening (nurani), ning semendhing banget sekang ko kabéh padha kesuwun (sukur).

## 23:79

Lan Penjenengané sing nyipta lan manak-pinakna ko kabéh neng bumi lan maring Penjenengané ko padha bakal dékumpulna.

## 23:80

Lan Penjenengané sing nguripna lan matékna, lan Penjenengané sing (ngatur) gonta-gantiné wengi lan awan. Apa ko padha ora mengerténi?

## 23:81

Malah wong-wong padha ngucapna tembung sing serupa karo apa sing déucapna déning wong-wong sing dhisit.

## 23:82

Dhéwéké kabéh padha ngucap, “Apa bener, angger inyong wis padha mati lan wis dadi lemah lan balung-klunthung, inyong kabéh temen-temen arep détangékna maning?

## 23:83

Temen, sing mengkana kuwé wis déjanjékna maring inyong kabéh lan maring kaki-nininé inyong kabéh sing dhisit-dhisit, [^556] kiyé mung dongengané wong-wong gemiyén!”

[^556]: Deancam kanthi dinané détangékna.

## 23:84

Dhawuha (Muhammad), “Kagungané sapa bumi kiyé, lan kabéh sing ana neng njeroné, angger ko padha ngaweruhi?”

## 23:85

Wong-wong kuwé semaur, “Kagungané Gusti Allah.” Ucapna, “Mangka apa ko kabéh ora kémutan?”

## 23:86

Dhawuha, “Sapa Pengéran sing kagungan langit sing pitu, lan sing kagungan\`Arsy sing agung?”

## 23:87

Wong-wong kuwé bakal semaur, “(Kagungané) Gusti Allah.” Ucapna, “Mangka kenangapa ko kabéh ora padha semarah (takwa)?”

## 23:88

Dhawuha, “Sapa sing neng astané Penjenengané ana kekuwasan samubarang kabéh. Penjenengané ngayomi, lan ora nana sing bisa ngayomi (sekang siksané Penjenengané), angger ko kabéh padha ngaweruhi?”

## 23:89

Wong-wong kuwé padha semaur, “(Kagungané) Gusti Allah.” Ucapna, “(Angger kaya kuwé), mangka kepriwé ko padha nganti kapusan?”

## 23:90

Mangkané Ingsun wis ngasta bebener maring wong-wong kuwé, ning dhéwéké kabéh nyata-nyata tukang goroh.

## 23:91

Gusti Allah ora kagungan putra, lan ora nana sembahan (sing liya) bareng Penjenengané, (sekirané sembahan akéh), mangka saben-saben sembahan kuwé bakal nggawa apa (mahluk) sing déciptakna, lan sebagéan sekang sembahan-sembahan kuwé bakal ngalahna sebagéan sing liyané. Mahasuci Gusti Allah sekang apa sing dhéwéké padha sipatna.

## 23:92

(Penjenengané kuwé Pengéran) sing ngawuningani kabéh sing ora keton (gaib) lan kabéh sing keton. Mahaluhur (Gusti Allah) sekang apa sing wong-wong kuwé padha sekuthokna.

## 23:93

Dhawuha (Muhammad), “Dhuh Pengéran kula, umpami Penjenengan ajeng nyemerepaken dhateng kula napa (siksa) ingkang dipun ancamaken dhateng tiyang-tiyang niku,

## 23:94

Dhuh Pengéran kula, mangka ampun Penjenengan dadosaken kula selebetipun golongan tiyang-tiyang ingkang aniaya (dolim).”

## 23:95

Lan setemené Ingsun kewasa nggo meruhna maring sliramu (Muhammad) apa sing Ingsun ancamna maring wong-wong mau.

## 23:96

Tampika penggawé alané wong-wong kuwé kanthi (cara) sing lewih apik, Ingsun lewih ngawuningani apa sing dhéwéké padha sipatna (maring Gusti Allah).

## 23:97

Lan ucapna, “Dhuh Pengéran kula, kula nyuwun pengreksa dhateng Penjenengan sekang krisikané sétan,

## 23:98

lan kula (ugi) nyuwun pengreksa dhateng Penjenengan, dhuh Pengéran kula, supados kiyambeké sami mboten nyaketi kula.”

## 23:99

(Mengkana kuwé kahanané wong-wong kapir mau) saéngga angger teka pati maring wong sewiji sekang wong-wong mau, dhéwéké ngucap, “Dhuh Pengéran kula, mugi wangsulaken kula (dhateng dunya),

## 23:100

supados kula saged nglampahi kesaénan ingkang empun kula tilaraken.” Pisan-pisan ora! Setemené kuwé mung alesan sing dhéwéké ucapna. Lan neng ngarepé wong-wong mau ana Barzakh [^557] nganti butul neng dinané dhéwéké padha détangékna.

[^557]: Barzakh yakuwé panggonan utawa kahanané wong sewisé mati nganti dhéwéké détangékna neng dina Kiyamat.

## 23:101

Rikalané slomprét (sangkakala) desemprong, mangka ora nana maning gandhéng-ceneng keluwarga neng antarané dhéwéké kabéh neng dina kuwé (dina Kiyamat) lan ora (uga) wong-wong kuwé padha takon-takonan.

## 23:102

Sapa wongé sing abot timbangan (kebecika)né mangka dhéwéké kuwé wong-wong sing padha begya.

## 23:103

Lan sapa wongé sing énthéng timbangan (kebecikan)né, mangka dhéwéké kuwé wong-wong sing padha ngapitunani awaké dhéwék, wong-wong kuwé langgeng neng njeroné neraka Jahanam.

## 23:104

Rainé wong-wong kuwé deobong (nganggo) geni neraka, lan dhéwéké padha neng neraka neng kahanan surem kanthi lambe cacad.

## 23:105

Mbok ayat-ayat-É Ingsun wis déwacakna maring ko kabéh, ning ko padha tansah nggorohna?

## 23:106

Wong-wong kuwé padha ngucap, “Dhuh Pengéran kula sami, kula sedaya empun dipun kewasani déning kejahatané kula sedaya, lan kula sedaya niku tiyang-tiyang ingkang sami kesasar.

## 23:107

Dhuh Pengéran kula sami, wedalaken kula sedaya saking niki, (wangsulaken kula sedaya dhateng dunya), menawi kula sedaya téksih tetep wangsul (dhateng kekapiran), éstu-éstu kula sedaya niku tiyang-tiyang ingkang aniaya (dolim).”

## 23:108

Penjenengané (Gusti Allah) dhawuh, “Manggona kanthi ina neng njeroné, lan aja pisan-pisan ko padha wicara karo Inyong.”

## 23:109

Setemené ana segolongan sekang kawula-kawulané Ingsun padha nyenyuwun, “Dhuh Pengéran kula sami, kula sedaya empun precaya, mangka ampuntena kula sedaya lan paringi kula sedaya kewelasan (rahmat), Penjenengan niku ingkang paring rahmat ingkang paling saé.”

## 23:110

Banjur ko kabéh ndadékna wong-wong kuwé dadi pengenyék-enyek, saéngga ko padha kelalén ngemuti Ingsun, lan ko padha (tansah) merguyu wong-wong kuwé,

## 23:111

setemené neng dina kiyé Ingsun awéh piwales maring wong-wong kuwé, merga sabaré dhéwéké; setemené dhéwéké kabéh kuwé wong sing padha olih kebegyan.

## 23:112

Penjenengané (Gusti Allah) dhawuh, “Pirang taun suwéné ko padha manggon neng bumi?”

## 23:113

Wong-wong kuwé padha semaur, “Kula sedaya manggen (wonten bumi) sedinten utawa setengah dinten, mangka takenaken dhateng tiyang-tiyang ingkang sami ngétung.”

## 23:114

Penjenengané (Gusti Allah) dhawuh, “Ko kabéh manggon (neng bumi) mung sedhéla, angger ko padha nyata-nyata ngaweruhi.”

## 23:115

Mangka apa ko padha ngira lamon Ingsun nyiptakna ko kabéh (mung nggo) dolanan (tanpa tujuan) lan lamon ko kabéh ora bakal débalékna maring Ingsun?

## 23:116

Mangka Mahaluhur Gusti Allah, Raja sing sejati, ora nana Pengéran (sing duwé hak désembah) seliyané Penjenengané, Pengéran (sing kagungan) \`Arsy sing mulya.

## 23:117

Lan sapa wongé nyembah Pengéran sing liya seliyané Gusti Allah, mangka ora nana sewiji baé bukti tumrap dhéwéké ngenani kuwé, mangka étung-étungané mung neng ngarsané Pengérané. Setemené wong-wong sing mbangkang (kapir) kuwé ora bakal begya.

## 23:118

Lan dhawuha (Muhammad), “Dhuh Pengéran kula, mugi paringi pengapunten lan (paringana) kewelasan, Penjenengan niku juru paring rahmat ingkang paling saé.”

## 24:1

(Kiyé) sewijiné surah sing Ingsun turunaken lan Ingsun wajibna (nglakokna hukum-hukum)é, lan Ingsun turunaken neng senjeroné tandha-tandha (agungé Gusti Allah) sing genah supayané ko kabéh padha éling.

## 24:2

Tukang jinah (royal) wadon lan tukang jinah lanang rajamen saben-saben sekang sekloroné ping satus, lan aja nganti rasa melas maring wong loro kuwé ngalang-alangi ko kabéh nggo nglakokna agama (hukumé) Gusti Allah, angger ko padha precaya maring Gusti Allah lan dina wekasan, lan preyogané (ngleksanaknané) ukuman nggo wong loro désekséni déning sebagéan wong-wong sing padha precaya.

## 24:3

Tukang jinah lanang ora kena umah-umah kejaba karo tukang jinah wadon, utawa karo wong wadon musrik, lan tukang jinah wadon ora kena umah-umah kejaba karo tukang jinah lanang, utawa karo wong lanang musrik; lan sing mengkana kuwé délarang (haram) tumrap wong-wong mukmin. [^558]

[^558]: Ora patut wong sing precaya umah-umah karo tukang jinah, semana uga sewaliké

## 24:4

Lan wong-wong sing ndakwa (nglakoni jinah) wong-wong wadon sing apik, lan dhéwéké padha ora nekakna seksi wong papat, mangka rajamen dhéwéké ping wolung puluh, lan ko aja padha nampa perseksénané wong-wong kuwé nggo selawasé. Dhéwéké kabéh kuwé wong-wong sing padha dosa (pasék),

## 24:5

kejaba wong-wong sing padha tobat sewisé kuwé lan padha ndandani (awaké), mangka temen, Gusti Allah Maha Ngampura, Mahaasih.

## 24:6

Lan wong-wong sing ndakwa wadoné (nglakoni jinah), mangkané wong-wong kuwé ora duwé seksi-seksi seliyané awaké dhéwék, mangka perseksénané saben-saben wong-wong kuwé sumpah ping pat kanthi (asmané) Gusti Allah, lamon setemené dhéwéké klebu wong sing ngucap bener.

## 24:7

Lan (sumpah) sing ping lprecayaé lamon benduné Gusti Allah bakal nibani dhéwéké, angger dhéwéké klebu wong sing goroh. [^559]

[^559]: Maksudé ayat 6-7 kuwé, wong sing ndakwa nglakoni jinah kanthi ora nekakna seksi wong papat, kuduné sumpah kanthi nyebut asmané Gusti Allah lamon dhéwéké sing bener neng dakwané kuwé. Sebanjuré dhéwéké sumpah sepisan maning lamon dhéwéké bakal kenang laknaté Gusti Allah angger dhéwéké goroh. Prekara kiyé neng pekih (ilmu fiqih) déarani li\`an.

## 24:8

Lan sing wadon (bojo) kuwé bebas (luput) sekang ukuman angger dhéwéké sumpah ping papat kanthi (asmané) Gusti Allah lamon sing lanang (lanangé) kuwé nyata-nyata klebu wong-wong sing goroh.

## 24:9

lan (sumpah) sing ping lprecayaé lamon murkané Gusti Allah bakal nibani dhéwéké (sing wadon), angger dhéwéké (sing lanang) kuwé klebu wong sing ucapané bener.

## 24:10

Lan sekirané udu merga peparingé Gusti Allah lan kewelasané (rahmat) Penjenengané maring ko kabéh, (mesthi ko padha bakal nemoni reribed). Lan setemené Gusti Allah Maha Nampani Tobat, Mahawicaksana.

## 24:11

Setemené wong-wong sing padha nggawa werta goroh kuwé anané sekang golongané ko (uga). Aja pisan-pisan ko padha ngira werta kuwé ala tumrap ko kabéh, malah kuwé apik tumrap ko. Saben wong sekang wong-wong kuwé bakal olih piwales sekang dosa sing dhéwéké padha pergawé. Lan sapa wongé neng antarané wong-wong kuwé sing njikot bagéan sing paling gedhé (sekang dosa sing dhéwéké pergawé) dhéwéké olih siksa sing gedhé (uga). [^560]

[^560]: Warta goroh kiyé ngenani garwané Rasulullah s.a.w. \`Aisyah r.a. Ummul Mukminin, sewisé perang Badar karo Bani Mustoliq neng wulan Sadran 5 H. Perang antarané kaum munapék lan uga \`Aisyah karo Nabi s.a.w, dhasaré undhian sing deanakna neng antarané garwa-garwané Nabi. Neng dalan lagi baliné sekang perang wong-wong kuwé padha mandheg neng sijiné panggonan. \`Aisyah r.a. metu sekang sekedhupé merga ana sewijiné perlu, terus mbalek maning. Ijig-ijig dhéwéké krasa kalungé ilang, terus dhéwéké lunga maning nggoléti kalung. Sewetara kaya kuwé rombongané mangkat kanthi sangka lamon \`Aisyah r.a. ésih neng njeroné sekedhup. Sewisé \`Aisyah ngerti sekedhupé wis mangkat, dhéwéké lenggah neng panggonané lan ngarep-arep sekedup kuwé mbalek marani dhéwéké. Kebeneran liwat neng panggonan kuwé sijiné sahabaté Nabi, Safwan ibnu Mu\`attal, sing weruh ana sisjiné wong lagi saré dhéwékan lan dhéwéké kaget kelawan ngucap, “Inna lillahi wa inna ilaihi raji\`un, garwané Rasul!” \`Aisyah r.a. wungu. Terus dhéwéké demanggakna déning Sofwan nitih ontané. Safwan mlaku nuntun onta nganti butul maring Medinah. Wong-wong sing weruh dhéwéké padha ngomong-omongna nganggo penemuné dhéwék-dhéwék. Kawit ana kabar-kabur. Sebanjuré wong-wong munapék nggedhék-nggedhékna kabar kuwé, dadiné pitnah ingatasé \`Aisyah kuwé tambah ngambra-ambra, nganti ndadékna oregé kaum muslimin.

## 24:12

Kenangapa wong-wong mukmin lanang lan mukmin wadon ora padha nyana apik maring awake dhéwéké, rikala ko kabéh krungu kabar goroh kuwé lan ngucap, “Kiyé kuwé (sewijiné werta) goroh sing nyata.”

## 24:13

Kenangapa wong-wong (sing padha ndakwa) ora teka nggawa seksi papat? Merga déné wong-wong kuwé ora nggawa seksi-seksi, mangka dhéwéké kabéh kuwé neng peningalé Gusti Allah wong-wong sing padha goroh.

## 24:14

Lan énggané udu merga peparingé Gusti Allah lan kewelasan (rahmat)é Penjenengané maring ko kabéh neng dunya lan neng akhérat, mesthi ko kabéh kenang siksa sing gedhé, désebabna déning omong-omongané ko kabéh ngenani prekara kuwé (werta goroh kuwé).

## 24:15

(Élinga) rikala ko padha nampa (werta goroh) kuwé liwat tutur-tinular lan ko padha ngucap nganggo lésanmu apa sing ko ora padha kaweruhi semendhing-mendhinga, lan ko padha nganggep kuwé sepélé, mangkané neng peningalé Gusti Allah kuwé prekara gedhé.

## 24:16

Lan kenangapa ko padha ora ngucap rikala krungu kuwé, “Ora pantes tumrap inyong kabéh ngomongna kiyé. Mahasuci Penjenengan, kiyé kuwé gegoroh sing gedhé.”

## 24:17

Gusti Allah ngélingna ko kabéh supayané (aja) maning-maning mbaléni kaya kuwé selawas-lawasé, angger ko wong sing padha precaya,

## 24:18

lan Gusti Allah mertélakna ayat-ayat-É (Penjenengané) maring ko kabéh. Lan Gusti Allah Maha Ngawuningani, Mahaaris.

## 24:19

Setemené wong-wong sing kepéngin supayané penggawéan sing banget kotoré kuwé (werta goroh) semebar neng kalangané wong-wong sing padha precaya, dhéwéké kabéh kuwé olih siksa sing perih neng dunya lan neng akhérat. Lan Gusti Allah mriksani, mangkané ko ora padha ngaweruhi.

## 24:20

Lan angger udu merga krana peparingé Gusti Allah lan kewelasané (rahmat) Penjenengané maring ko kabéh (mesthi ko bakal padha kenang siksa sing gedhé). Temen, Gusti Allah Mahaaris, Mahaasih.

## 24:21

Hé wong-wong sing padha precaya! Aja pisan-pisan ko padha mélu laku-lakuné sétan. Sapa wongé sing mélu laku-lakuné sétan, mangka setemené dhéwéké (sétan) akon nglakoni penggawéan sing kotor lan slentha (mungkar). Angger udu merga peparingé Gusti Allah lan kewelasané (rahmat) Penjenengané maring ko kabéh, mesthi ora nana wong sewiji neng antarané ko kabéh brésih (sekang penggawé kotor lan mungkar kuwé) selawas-lawasé, ning Gusti Allah mbrésihna sapa sing dékersakna déning Penjenengané. Lan Gusti Allah Maha Midhanget, Maha Ngawuningani.

## 24:22

Lan aja pisan-pisan wong-wong sing duwé keturahan lan kombéran neng antarané ko kabéh sumpah lamon dhéwéké (ora) arep awéh (bantuan) maring seduluré (dhéwéké), wong-wong mlarat lan wong-wong sing padha boyong (hijrah) maring dalané Gusti Allah, lan peryogané wong-wong kuwé awéh ngampura lan njembarna dhadha. Apa ko ora padha seneng angger Gusti Allah ngampurani ko kabéh? Lan Gusti Allah Maha Ngampura, Mahaasih.

## 24:23

Temen, wong-wong sing ndakwa wong-wong wadon sing apik, sing limpé, [^561] O  lan precaya (kanthi dakwan jinah), wong-wong mau désupatani neng dunya lan neng akhérat, lan dhéwéké kabéh bakal olih siksa sing gedhé,

[^561]: Sing démaksud wong-wong wadon sing limpi yakuwé wong-wong wadon sing ora tau sepisan-pisanan éling maring kelakuané sing ala.

## 24:24

neng dinané, (rikala) ilat, tangan, lan sikilé wong-wong kuwé dadi seksi nggo dhéwéké kabéh ingatasé apa sing gemiyén dhéwéké padha pergawé.

## 24:25

Neng dina kuwé Gusti Allah nyempurnakna piwalesé sing sebeneré tumrap wong-wong mau, lan dhéwéké kabéh padha ngaweruhi lamon Gusti Allah Mahabener, Maha Mertélakna.

## 24:26

Wong-wong wadon sing kotor nggo wong-wong lanang sing kotor, wong-wong lanang sing kotor nggo wong-wong wadon sing kotor (uga), aridené wong-wong wadon sing apik nggo wong-wong lanang sing apik, lan wong-wong lanang sing apik nggo wong-wong wadon sing apik (uga). Wong-wong kuwé brésih sekang apa sing dedakwakna déning wong. Dhéwéké padha olih pengampura lan rejeki sing mulya (suwarga). [^562]

[^562]: Ayat kiyé nudhuhna suciné \`Aisyah r.a. Lan Safwan sekang sekabéh penyana sing dedakwakna maring dhéwéké kabéh. Rasulullah kuwé wong sing paling apik, mulané wadon sing apik uga sing dadi garwané kiyambeké.

## 24:27

Hé wong-wong sing padha precaya, aja pisan-pisan ko padha mlebu (maring) umah sing udu umahmu seurungé njaluk idin lan kulanuwun (uluk salam) maring sing manggoni. Sing mengkana kuwé lewih apik tumrap ko kabéh, supayané ko (tansah) padha éling.

## 24:28

Lan angger ko kabéh ora nemu wong sijia neng njeroné, mangka ko aja padha mlebu seurungé ko olih idin. Lan angger déucapna maring ko kabéh, “Balia,” mangka peryogané ko padha bali. Kuwé lewih suci tumrap ko kabéh lan Gusti Allah Maha Mriksani apa sing ko padha pergawé.

## 24:29

Ora nana dosa tumrap ko kabéh ngleboni umah sing ora denggoni, sing neng njeroné ana keperluanmu, Gusti Allah ngawuningani apa sing ko padha edhéngna lan apa sing ko padha umpetna.

## 24:30

Ucapna maring wong-wong lanang sing precaya, supayané dhéwéké padha njaga pendelengané, lan ngreksa barang wadiné (ngorat), sing mengkana kuwé lewih suci tumrap dhéwéké kabéh. Temen, Gusti Allah Maha Ngawuningani apa sing dhéwéké padha pergawé.

## 24:31

Lan ucapna maring wong-wong wadon sing precaya, supayané dhéwéké kabéh padha njaga pendelengané, lan ngreksa barang wadiné (ngorat) lan aja ngetonaken pepaésé (ngorate) kejaba sing (biasa) keton. Lan peryogané wong-wong (wadon) nutupna krudhung maring dhadhané, lan aja ngetonaken pepaésé (ngorate) kejaba maring lanangé, utawa ramané, utawa ramané lanangé, utawa anak-anaké dhéwéké kabéh, utawa anaké lanangé, utawa sedulur-sedulur lanangé dhéwéké kabéh, utawa anak-anaké sedulur wadoné dhéwéké kabéh, utawa wong wadon (sepadhané Islam), utawa batur-tukon (budak) sing deduwéni neng dhéwéké kabéh, utawa para tukang ladhén lanang (tua) sing ora duwé kepénginan (maring wong wadon), utawa bocah-bocah sing urung ngerti maring ngoraté wong wadon. Lan aja pisan-pisan wong-wong kuwé nggejugna sikilé supayané dengerténi pepaés sing deumpetna. Lan padha tobata ko kabéh maring Gusti Allah, hé wong-wong sing padha precaya supayané ko padha begya.

## 24:32

Lan umah-umahna wong-wong sing ésih padha mbujang neng antarané ko kabéh, lan uga wong-wong sing pantes (umah-umah) sekang batur-tukonmu (budak) sing lanang lan wadon. Angger dhéwéké padha miskin, Gusti Allah bakal maringi kesanggupan (daya) maring dhéwéké kabéh kanthi peparingé Penjenengané, lan Gusti Allah Mahajembar (peparing-É), Maha Ngawuningani.

## 24:33

Lan wong-wong sing ora kuwat umah-umah (nikah) peryoga padha njaga kesuciané (awaké) nganti Gusti Allah maringi kesanggupan maring dhéwéké kanthi peparingé Penjenengané. Lan angger batur-tukon (budak) sing ko kabéh duwéni ngarep-arep janji (bebas), peryogané ko padha gawé janji maring dhéwéké angger ko padha ngaweruhi ana prekara apik neng dhéwéké kabéh, lan wéhna maring dhéwéké kabéh sebagéan sekang bandhané Gusti Allah sing déparingna déning Penjenengané maring ko kabéh. Lan aja pisan-pisan ko padha meksa batur-tukon wadonmu nglakoni ngutis (tuna susila), mangkane wong-wong kuwé dhéwék padha kepéngin suci, merga ko arep padha nggolét bathi neng penguripan dunya. Sapa wongé sing meksa wong-wong kuwé, mangka temen, Gusti Allah Maha Ngampura, Mahaasih (maring wong-wong mau) sewisé dhéwéké padha depeksa.

## 24:34

Lan temen, Ingsun wis nurunaken maring ko kabéh ayat-ayat sing awéh pertelan (keterangan), lan conto-conto sekang wong-wong sing lewih dhisit seurungé ko kabéh lan minangka dadi wulangan nggo wong-wong sing padha semarah (takwa).

## 24:35

Gusti Allah (sing paring) cahya (maring) langit lan bumi. Peumpaman cahyané Penjenengané, kayadéné sewiji bolongan sing ora tedhas, [^563] sing neng njeroné ana diyan gedhé. Diyan kuwé neng njeroné bumbung béling, (lan) bumbung béling kuwé kaya lintang sing gemebyar, sing deurubna nganggo lenga sekang wit sing déberkahi, (yakuwé) wit zaitun sing thukul ora neng wétan lan uga ora neng kulon, [^564] sing lengané (baé) méh madhangi, senajan ora desuled geni. Cahya neng ndhuwuré cahya (lapis-lapis). Gusti Allah paring pitudhuh maring cahyané Penjenengané nggo wong sing Penjenengané ngersakna, lan Gusti Allah gawé peumpaman-peumpaman nggo menungsa. Lan Gusti Allah Maha Ngawuningani samubarang kabéh.

[^563]: “Bolongan sing ora tedhas” (misykat) yakuwé sijiné bolongan neng tembok umah sing ora tedhas nganti maring sisihé, biasané nggo wadhah diyan, utawa barang-barang liya.

[^564]: Wit zaitun kuwé thukulé neng pucuk gunung, kuwé ulih soroté srengéngé neng wektuné srengéngé mlethék utawa arep surup, dadiné wité lemu lan wohé ngasilna lenga sing apik.

## 24:36

(Cahya kuwé) neng umah-umah sing neng kana wis dédhawuhi déning Gusti Allah nggo mulyakna lan nyebut asmané Pejenengané, neng kana maca tasbéh (maha-nyucékna) [^565] asmané Penjenengané neng wektu ésuk lan wektu soré,

[^565]: Sing maca tasbéh kuwé wong sing désebut neng ayat 37.

## 24:37

wong sing ora deklalekna déning dagang lan dol-tinuku sekang éling maring Gusti Allah, nglakoni sembayang, lan nglunasi jakat. Wong-wong kuwé padha wedi maring dina rikala ati lan pendelengan dadi goncang (dina Kiyamat),

## 24:38

(dhéwéké padha nglakoni kuwé) supaya Gusti Allah paring piwales maring dhéwéké kabéh kanthi sing lewih apik tenimbang apa sing dhéwéké padha lakoni, lan supayané Penjenengané nambah peparing-É maring dhéwéké kabéh. Lan Gusti Allah paring rejeki maring sapa baé sing Penjenengané kersakna tanpa wates.

## 24:39

Lan wong-wong sing padha mbangkang (kapir), penggawéané dhéwéké kaya wewayangan (fatamorgana) neng lemah sing rata, sing désangka banyu neng wong-wong sing ngonggor, ning angger (banyu) kuwé detekani ora nana apa-apané. Lan detemokna (ketetepané) Gusti Allah tumrap dhéwéké kabéh. Banjur Gusti Allah paring maring dhéwéké kabéh étungan (lakon-lakon) kanthi sampurna, lan Gusti Allah banget gelis étungan-É, [^566]

[^566]: Wong-wong kapir, merga ngamal-ngamalé  padha ora dedhasari  precaya, ora pekolih piwales sekang Gusti Allah neng akhérat, senajan neng dunya wong-wong mau ngira arep olih piwales ingatasé ngamal-ngamalé kuwé.

## 24:40

utawa (kahanané wong-wong kapir) kaya peteng dhédhet neng segara sing jero, sing délingkupi ombak-pari-ombak, neng ndhuwuré ana (maning) lamuk peteng. Kuwé peteng dhédhet sing lapis-lapis. Angger dhéwéké padha ngetokna tangané méh ora bisa weruh. Sapa wongé ora déparingi cahya (pituduh) déning Gusti Allah, mangka dhéwéké ora duwé cahya semendhing-mendhinga.

## 24:41

Seorané sliramu (Muhammad) ngaweruhi lamon mung maring Gusti Allah padha maha-nyucékna (maca tasbéh) apa sing ana neng langit lan sing neng bumi, lan uga manuk sing mbébér sewiwiné. Dhéwék-dhéwék temen wis padha ngaweruhi (carané) nyenyuwun (ndonga) lan maca tasbéh. Gusti Allah Maha Ngawuningani apa sing dhéwéké padha pergawé.

## 24:42

Lan kagungané Gusti Allah praja langit lan bumi, lan mung maring Gusti Allah baliné (sekabéh mahluk).

## 24:43

Apa ko kabéh ora weruh lamon Gusti Allah ndadékna lamuk obah (mlaku) alon-alon, banjur ngumpulna (lamuk) kuwé, lan Pen-jenengané ndadékna kuwé numpuk-numpuk, terus ko padha weruh udan metu sekang sela-selané, lan Penjenengané (uga) nurunaken (blindhén-blindhén) es sekang langit, (yakuwé) sekang (undhung-undhungan lamuk kaya) gunung-gunung, mangka détibakna déning Penjenengané (blindén-blindén és) kuwé maring sapa sing Penjenengané kersakna lan deindhakna sekang sapa sing Penjenengané kersakna. Cemlérét lép-lépé (kilat) méh baé ngilangna pendelengan.

## 24:44

Gusti Allah ngijal-ijol wengi lan awan. Setemené neng sing mengkana kuwé, mesthi ana piwulangan nggo wong-wong sing padha duwé pendelengan (sing landhep).

## 24:45

Lan Gusti Allah nyiptakna sewernané kéwan sekang banyu, mangka sebagéan ana sing mlaku nganggo wetengé (nglangsur), lan sebagéan mlaku nganggo sikil loro, aridené sebagéan (sing liya) mlaku nganggo sikil papat. Gusti Allah nyiptakna apa sing Penjenengané kersakna. Temen, Gusti Allah Mahakewasa ingatasé samubarang kabéh.

## 24:46

Temen, Ingsun wis nurunaken ayat-ayat sing awéh pertelan (keterangan). Lan Gusti Allah paring pituduh (maring) sapa sing Penjenengané kersakna maring dalan sing jejeg.

## 24:47

Lan dhéwéké kabéh (wong-wong munapék) ngucap, “Inyong kabéh wis precaya maring Gusti Allah lan Rasul (Muhammad), lan inyong padha manut (sekloroné).” Sebanjuré sebagéan sekang wong-wong mau mléngos sewisé kuwé. Dhéwéké kabéh kuwé udu wong sing padha precaya.

## 24:48

Lan angger wong-wong mau padha dejék maring Gusti Allah lan Rasul-É supaya (Rasul) netepna prekara neng antarané dhéwéké kabéh, dadakan sebagéan sekang wong-wong kuwé nolak (kon teka).

## 24:49

Ning angger bebener (ana) neng péhaké wong-wong kuwé, dhéwéké padha teka maring dhéwéké (Rasul) kanthi manut.

## 24:50

Apa (ora tekané wong-wong mau merga) neng atiné dhéwéké kabéh ana prenyakit, utawa (merga) wong-wong mau padha mamang utawa (merga) wedi mbok-mbok Gusti Allah lan Rasul-É temindak ngapitunani (dolim) maring dhéwéké? Sebeneré, dhéwéké kuwé wong sing padha aniaya (dolim).

## 24:51

Mung ucapané wong-wong sing precaya (mukmin), sing angger dhéwéké padha dejék maring Gusti Allah lan Rasul-E supaya Rasul netepna (prekara) neng antarané wong-wong kuwé, [^567] dhéwéké padha ngucap, “Inyong kabéh krungu lan inyong kabéh manut.” Lan dhéwéké kuwé wong sing padha begya.

[^567]: Neng antarané sepadhané wong muslimin, lan antarané wong-wong muslimin karo sing udu muslimin.

## 24:52

Lan sapa wongé manut maring Gusti Allah lan Rasul-E lan wedi maring Gusti Allah lan takwa maring Penjenengané, dhéwéké kuwé wong sing padha olih kemenangan.

## 24:53

Lan wong-wong kuwé padha sumpah kanthi (asmané) Gusti Allah kanthi sumpah temen, lamon angger sliramu préntah dhéwéké kon padha perang, mesthi dhéwéké padha bakal mangkat. Dhawuha (Muhammad), “Aja pisan-pisan ko padha sumpah (merga sing déjaluk) kuwé kepasrahan sing apik. Temen, Gusti Allah Mahatliti maring apa sing ko kabéh pergawé.”

## 24:54

Ucapna, “Padha manuta maring Gusti Allah lan manuta maring Rasul; angger ko padha mléngos, mangka setemené kewajibané Rasul (Muhammad) kuwé mung apa sing depikulna maring dhéwéké, lan kewajiban-mu mung apa sing depikulna maring ko kabéh. Angger ko padha manut maring kiyambeké mesthi ko padha olih pituduh. Kewajibané rasul mung mbutulna (amanaté Gusti Allah) kanthi pertela (genah).”

## 24:55

Gusti Allah wis njanjékna maring wong-wong neng antarané ko kabéh sing precaya lan sing nglakoni kebecikan, lamon Penjenengané temen bakal ndadékna dhéwéké sing kewasa neng bumi kaya Penjenengané wis ndadékna wong-wong seurungé dhéwéké padha kewasa, lan temen, Penjenengané bakal ngukuhna ingatasé wong-wong kuwé kanthi agama sing wis Penjenengané renani (ridani). Lan Penjengenané temen-temen ngowahi (kahanané) wong-wong kuwé, sewisé ana neng sejeroné kamiweden dadi aman sentosa. Dhéwéké kabéh padha (tetep) nyembah Ingsun kanthi ora nyekuthokna Ingsun karo sewiji-wiji. Ning sapa wongé (tetep) kapir sewisé (janji) kuwé, mangka dhéwéké kabéh kuwé wong sing padha dosa (pasék).

## 24:56

Lan leksanakna sembayang, lunasia jakat, lan manuta maring Rasul (Muhammad), supayané ko padha déparingi kewelasan (rahmat).

## 24:57

Aja pisan-pisan ko padha ngira lamon wong-wong sing mbangkang (kapir) kuwé bisa lolos sekang siksané Gusti Allah neng bumi, aridené nggon baliné wong-wong mau (neng akhérat) kuwé neraka. Lan kuwé seala-alané panggonan bali.

## 24:58

Hé wong-wong sing padha precaya! Preyoga batur tukon (budak, lanang lan wadon) sing ko padha duwéni, lan wong-wong sing urung baleg (diwasa) neng antarané ko kabéh, padha njaluk idin maring ko ping telu (wektu), yakuwé seurungé sembayang subuh, rikala ko padha udhar-udhar klambi (njaba)mu neng tengah dina, lan sewisé sembayang Isya. (Kuwé) telu ngorat (wektu) tumrap ko kabéh. [^568] Ora nana dosa tumrap ko kabéh lan ora (uga) tumrap dhéwéké mau seliyané (telung wektu) kuwé; dhéwéké padha mlebu-metu ngladheni ko kabéh, sebagéané ko kabéh maring sebagéan sing liya. Mengkana kuwé Gusti Allah nggenahna ayat-ayat kuwé maring ko kabéh. Lan Gusti Allah Maha Ngawuningani, Mahaaris.

[^568]: Telung werna wektu sing biasané neng wektu-wektu kuwé awak akéh kebukak. Mula merga kuwé, Gusti Allah nglarang batur tukon (budak) lan bocah-bocah sing durung umur mlebu maring senthong turuné wong tuwa angger ora idin.

## 24:59

Lan angger anak-anakmu wis butul umuré diwasa, mangka preyogané wong-wong mau (uga) njaluk idin kaya wong-wong sing lewih diwasa padha njaluk idin. [^569] Mengka-na kuwé Gusti Allah nggenahna ayat-ayat-É Penjenengané maring ko kabéh. Gusti Allah Maha Ngawuningani, Mahawicaksana.

[^569]: Anak-anaké wong merdhéka sing udu muhrim sing wis diwasa, kudu njaluk idin dhisit angger arep mlebu maring senthong turuné wong tuwané neng ayat 27 lan 28 surat kiyé.

## 24:60

Lan wong-wong wadon tuwa sing wis mandheg (sekang héd lan mbobot) sing ora kepéngin duwé lanang (maning), mangka ora nana dosa ngudhari klambi (njaba)ne [^570] dhéwéké kabéh kanthi ora (nguja) ngetona-ken pepaés, ning ngreksa ajiné awak kuwé lewih apik tumrap dhéwéké kabéh. Gusti Allah Maha Midhanget, Maha Ngawuningwni.

[^570]: Klambi njaba sing angger deudhari ora ngetonaken ngorat.

## 24:61

Ora nana alangan umrap wong wuta, ora (uga) tumrap wong dhengklang, ora (uga) tumrap wong mriyang, lan ora (uga) tumrap awakmu, mangan (bareng-baneng wong-wong kuwé) neng umahmu utawa neng umahé rama-ramamu, neng umahé biyung-biyungmu, neng umahé sedulur-sedulur lanangmu, neng umahé sedulur-sedulur wadonmu, neng umahé sedulur-sedulur lanangé ramamu, neng umahé sedulur-sedulur wadoné ramamu, neng umah sedulur-sedulur lanangé biyungmu, neng umahé sedulur-sedulur wadoné biyungmu, (neng umah) sing ko padha duwéni kuncine [^571] utawa (neng umahé) batir-batirmu. Ora nana alangan tumrap ko padha mangan bareng-bareng wong-wong kuwé utawa dhéwék-dhéwék. Angger ko padha ngleboni umah-umah, preyogané ko padha kulanuwun (ngucap salam maring sing manggoni, sing awéh salam) maring awakmu dhéwék, kanthi salam seng kebek berkah lan apik sekang sisihé Gusti Allah. Mengkana kuwé Gusti Allah nggenahna ayat-ayat-É (Penjenengané) nggo ko kabéh supaya ko padha mengerténi.

[^571]: Umah sing déwéhna maring ko nggo deurusi.

## 24:62

(Sing désebut) wong mukmin mung wong sing precaya maring Gusti Allah lan Rasul-É (Muhammad), lan angger dhéwéké padha lagi (ana) bareng-bareng karo kiyambeké (Muhammad) neng sewijiné urusan bebarengan, wong-wong kuwé ora ninggalna (Rasulullah), seurungé njaluk idin maring kiyambeké. Temen wong-wong sing padha njaluk idin maring sliramu (Muhammad), dhéwéké kabéh wong sing (nyata-nyata) precaya Gusti Allah lan Rasul-É. Mangka angger wong-wong kuwé njaluk idin maring sliramu merga sewijiné keperluan, wéhia idin maring sapa sing sliramu karepna neng antarané dhéwéké kabéh, lan suwunaken ampura nggo wong-wong kuwé maring Gusti Allah. Temen, Gusti Allah Maha Ngampura, Mahawelas.

## 24:63

Aja pisan-pisan ko padha ndadékna sebutan maring Rasul (Muhammad) neng antarené ko kabéh kaya sebutané sebagéané ko kabéh maring sebagéan (sing liya). Temen, Gusti Allah ngawuningani wong-wong sing metu (kanthi cara) umpet-umpetan neng antarané ko kabéh kanthi nglindhung (maring batir-batiré), mangka preyogané wong-wong sing padha nyulayani préntahé Rasul-É wedi bakal olih coban utawa ketiban siksa sing perih.

## 24:64

Kawruhana, setemené kagungané Gusti Allah apa sing ana neng langit lan neng bumi. Penjenengané ngawuningani kahanané ko kabéh siki. Lan (ngawuningani uga) dina (rikala wong-wong kuwé) débalékna maring Penjenengané, banjur dégenahna déning Penjenengané maring dhéwéké kabéh apa sing wis dhéwéké padha pergawé. Lan Gusti Allah Maha Ngawu-ningani samubarang kabéh.

## 25:1

Maha Suci Gusti Allah sing wis nurunaken Furqon (Al-Qur\`an) maring kawulan-É (Muhammad), supaya slirané dadi juru pengéling-éling maring sekabéhé ngalam (jin lan menungsa).

## 25:2

Sing kagungan praja langit lan bumi, ora kagungan putra, ora nana sekuthon mungguh Penjenengané neng njeroné kekuwasan-É, lan Penjenengané nyiptakna samubarang kabéh, banjur netepna ukuran-ukurané kanthi pener.

## 25:3

Ning wong-wong kuwé ndadékna sembahan-sembahan seliyané Penjenengané (nggo désembah), mangkané kabéh (sembahan-sembahan kuwé) ora nyiptakna apa-apa, malah dhéwéké padha sing déciptakna lan ora bisa (nolak) bebaya ingatasé awaké dhéwék lan ora bisa (nekakna) piguna, lan ora kuwasa matékna, nguripna lan ora (uga) nangékna.

## 25:4

Lan wong-wong sing mbangkang (kapir) ngucap, “(Al-Qur\`an) kiyé ora liya mung gegoroh sing deana-anakna déning slirané (Muhammad), deréwangi déning wong-wong liya.” Temen, wong-wong mau wis temindak aniaya (dolim) lan apus-apus sing gedhé.

## 25:5

Lan dhéwéké padha ngucap, “(Kuwé mung) dongeng-dongengé wong-wong gemiyén, sing déjaluk supaya detulisna, banjur déwacakna dongeng kuwé maring dhéwéké saben ésuk lan soré.”

## 25:6

Dhawuha (Muhammad), “(Al-Qur\`an) kuwé déturunaken déning (Gusti Allah) sing ngawuningani wewadi neng langit lan neng bumi. Temen, Penjenengané Maha Ngampura, Mahaasih.

## 25:7

Lan wong-wong kuwé padha ngucap, “Kenangapa Rasul (Muhammad) kiyé mangan panganan, lan mlaku neng pasar-pasar? Kenangapa malaékat ora déturunaken maring slirané (supaya malaékat) kuwé awéh pengéling-éling bareng slirané,

## 25:8

utawa (kenangapa ora) déturunaken maring slirané dunya-brana utawa (kenangapa ora nana) kebon nggo slirané, saéngga slirané bisa mangan sekang (kasilé)?” Lan wong-wong aniaya (dolim) kuwé ngucap, “Ko kabéh mung mélu wong lanang sing kenang sihir.”

## 25:9

Gatékna, kepriwé wong-wong mau gawé peumpaman-peumpaman ngenani sliramu, mangka padha kesasar dhéwéké kabéh, wong-wong kuwé ora kewawa (olih) dalan (nggo mbangkang kerasulané sliramu).

## 25:10

Mahasuci (Gusti Allah) sing angger Penjenengané ngersakna, mesthi Penjenengané ndadékna nggo ko sing lewih apik tenimbang kuwé, (yakuwé) suwarga-suwarga sing mili neng ngisoré, bengawan-bengawan lan Penjenengané ndadékna (uga) kraton-kraton nggo ko kabéh.

## 25:11

Malah wong-wong kuwé padha nggorohna (ora precaya anané) dina Kiyamat. Lan Ingsun nyedhiakna neraka sing mulab-mulab nggo sapa sing nggorohna dina Kiyamat.

## 25:12

Angger kuwé (neraka) katon déning wong-wong kuwé sekang panggonan sing adoh, dhéwéké padha krungu sewarané sing gemleger merga murkané.

## 25:13

Lan angger wong-wong kuwé debalangna maring panggonan sing sesek neng neraka kanthi debanda, dhéwéké kabéh neng kana padha sambat-sambat ngarep-arep kemusnahan. [^572]

[^572]: Wong-wong sing ngarep-arep kemusnahan (ilang babar-pisan), supaya ucul sekang siksa sing banget gedhéné, yakuwé siksa  neng neraka sing banget panasé karo débanda, neng panggonan sing banget rupek uga, kayadéné sing dégambarna kuwé.

## 25:14

(Bakal déucapna maring wong-wong kuwé), “Aja pisan-pisan ko padha ngarep-arep neng dina kiyé sewijiné kemusnahan, anging padha ngarep-arepa kemusnahan sing bola-bali.”

## 25:15

Dhawuha (Muhammad), “Apa (siksa) kaya kuwé sing apik, utawa suwarga sing langgeng sing déjanjékna maring wong-wong sing padha semarah (takwa) minangka piwales, lan panggonan baliné dhéwéké kabéh?”

## 25:16

Tumrap wong-wong mau sekabéh sing dhéwéké padha kepéngini ana neng njeroné (suwarga), wong-wong mau langgeng (neng njeroné). Kuwé janjiné Pengéranmu sing pantes desuwunaken (maring Penjenengané).

## 25:17

Lan (élinga) neng dina (rikala) Gusti Allah ngumpulna wong-wong mau bareng karo apa sing dhéwéké padha sembah liyané Gusti Allah, banjur Penjenengané dhawuh (maring sing désembah), “Apa ko kabéh sing nyasarna kawula-kawulané Ingsun kuwé, utawa wong-wong kuwé dhéwék sing kesasar sekang dalan (sing bener)?”

## 25:18

Kabéh kuwé (sing désembah) semaur, “Mahasuci Penjenengan, mboten pantes tumrap kula sami mendhet pengayom selintunipun Penjenengan, [^573] ning Penjenengan empun maringi tiyang-tiyang niku lan kaki-nininé (rupi) kenékmatan urip, saéngga kiyambeké sami nglalénaken pengéling-éling, lan tiyang-tiyang niku kaum ingkang risak.”

[^573]: Sewisé wong-wong mau dékumpulna bareng-bareng karo apa sing dhéwéké padha sembah, yakuwé malaékat, Uzair, Nabi Isa a.s. Lan réca-réca, lan sewisé Gusti Allah nakokna maring sing désembah kuwé, apa dhéwéké padha sing nyasarna wong-wong mau utawané wong-wong mau sing sasar dhéwék, mangka sing désembah kuwé semaur lamon ora pantes tumrap dhéwéké nyembah seliyané Gusti Allah, apamaning kongkon wong liya nyembah seliyané Gusti Allah.

## 25:19

Mangka temen, kabéh (sing désembah kuwé) wis ngingkari apa sing ko padha ucapna, mangka ko kabéh ora bakal bisa nolak (siksa) lan ora bisa (uga) nulungi (awakmu), lan sapa wongé neng antarané ko kabéh temindak aniaya (dolim), mesthi Ingsun tibakna maring dhéwéké rasané siksa sing gedhé.

## 25:20

Lan Ingsun ora ngutus nabi-nabi seurungé sliramu (Muhammad) kejaba dhéwéké kabéh mesthi mangan panganan lan padha mlaku neng pasar-pasar. Lan Ingsun ndadékna sebagéané ko kabéh minangka dadi cobané sebagéan sing liya. Apa sliramu gelem sabar? Lan Pengéranmu Maha Mriksani.

## 25:21

Lan wong-wong sing ora ngarep-arep sapatemon karo Ingsun (neng akhérat) padha ngucap, “Kenangapa udu malaékat sing déturunaken maring dhéwék, utawa (kenangapa) dhéwék ora bisa weruh Pengérané inyong kabéh?” Temen, wong-wong kuwé padha nggemedhékna maring awaké dhéwék lan nyata-nyata wis ngliwati wates (olihé padha temindak aniaya).

## 25:22

(Émuta) neng dina rikala dhéwéké kabéh weruh malaékat, neng dina kuwé ora nana werta bebungah tumrap wong-wong sing padha dosa, lan dhéwéké padha ngucap, “Hijran mahjura.” [^574]

[^574]: Tembung sing biasa déucapna neng wong Arab rikala ngadhepi mungsuh utawa coban sing ora bisa déindhani. Tembung kiyé tegesé, “moga-moga Pengéran ngedohna bebaya kiyé sekang inyong kabéh.”

## 25:23

Lan (bakal) Ingsun weruhna sekabéh laku-becik [^575] sing dhéwéké kabéh lakoni, banjur Ingsun bakal ndadékna laku-becik kaya lebu sing kabur kanginen.

[^575]: Sing démaksud amalé dhéwéké neng kéné yakuwé amal-amalé sing apik-apik sing dhéwéké kabéh lakokna wektu neng dunya, amal-amal kuwé ora olih piwales déning Gusti Allah merga dhéwéké kabéh ora precaya.

## 25:24

Wong-wong sing padha manggon neng suwarga neng dina kuwé paling apik panggonané lan paling semanger papan petirahané.

## 25:25

Lan (émuta) maring dina rikala langit pecah ngetokna pedhut putih, lan malaékat déturunaken (kanthi) gemridig panthan-panthanan.

## 25:26

Praja sing sejati (hak) neng dina kuwé kagungané Pengéran Sing Mahawelas. Lan kuwé dadi dina sing paling rekasa tumprap wong-wong sing mbangkang (kapir).

## 25:27

Lan (émuta) neng dina rikala wong-wong sing aniaya (dolim) padha nyokoti jenthik loroné [^576] (merga ngajog maring penggawéané) kambi ngucap, “Dhuh! Énggané (gemiyén) inyong njikot (ngetutna) dalan bareng para Rasul.

[^576]: Nyokoti jenthik loroné maksudé ngajog maring polahé.

## 25:28

Dhuh, cilaka inyong! Énggané inyong gemiyén ora gawé si fulan [^577] dadi batir kraketé (inyong).

[^577]: Sing démaksud si Fulan, yakuwé sétan utawa wong sing wis nyasaraken neng dunya.

## 25:29

Temen, dhéwéké wis nyasarna inyong sekang Al-Qur’an rikala Al-Qur’an kuwé wis butul maring inyong. Lan sétan pancén tukang ngapusi menungsa.

## 25:30

Lan Rasul (Muhammad) ngendika, “Dhuh Pengéran kula, sejatosipun kaum kula empun ndadosaken Al-Qur’an niki dipun apéngaken.”

## 25:31

Mengkana kuwé, tumrap saben nabi wis Ingsun gawékna mungsuh-mungsuh sekang wong sing padha dosa. Ning cukup Pengéranmu sing maringi pituduh lan pitulungan.

## 25:32

Lan wong-wong sing mbangkang (kapir) padha ngucap, “Kenangapa Al-Qur’an ora déturanaken maring dhéwéké sisan gawé (sewutuhé)?” Mengkana [^578] kuwé, supaya Ingsun neguhna atimu (Muhammad) kanthi kuwé lan Ingsun macakna (Al-Qur’an) kanthi tartil (cetha tur bener).

[^578]: Maksudé: Al-Qur’an kuwé ora déturuaken sekabéhané/sewutuhé, tapi déturunaken kanthi mipil merga supaya atiné Nabi Muhammad s.a.w dadi kuwat lan mantep.

## 25:33

Lan dhéwéké kabéh (wong kapir kuwé) ora teka maring sliramu (nggawa) prekara sing anéh, anging Ingsun tekakna maring sliramu (prekara) sing bener lan keterangan sing paling apik.

## 25:34

Wong-wong sing padha dékumpulna maring neraka jahanam kanthi délarak rainé, dhéwéké kabéh kuwé sing paling ala panggonané lan kesasar dalané.

## 25:35

Lan temen, Ingsun wis paringna Kitab (Taurat) maring Musa lan Ingsun wis ndadékna Harun, seduluré, minangka wazir (réwang).

## 25:36

Banjur Ingsun dhawuh (maring sekloroné), “Mangkata ko sekloron maring kaum sing padha nggorohna (ora precaya) maring ayat-ayat-É Ingsun, banjur Ingsun ajurna kaum kuwé kanthi ajur-mumur.

## 25:37

Lan (wis Ingsun tumpes) kaumé Nuh rikala dhéwéké padha ora precaya maring para utusan. Ingsun lelepna lan Ingsun dadékna dhéwéké kabéh dadi (riwayat) nggo menungsa, lan Ingsun wis nyedhiakna nggo wong-wong sing padha aniaya (dolim) siksa sing perih.

## 25:38

Lan Inyong wis tumpes kaumé ‘Ad lan Samud uga warga Rass, [^579] lan akéh (maning) brayat antarané (kaum-kaum) kuwé.

[^579]: Rass yakuwé telaga sing wis garing banyuné banjur dédadékna aran salah sijiné kaum, yakuwé kaum Rass. Dhéwéké  padha nyembah reca, banjur Gusti Allah ngutus Nabi Syuaib a.s.

## 25:39

Lan saben-saben sijiné kuwé wis Ingsun dadékna peumpaman lan Ingsun wis ngajurna dhéwéké kabéh kanthi ajur-mumur.

## 25:40

Lan temen, dhéwéké kabéh (wong-wong musrik Mekah) wis nglakon ngliwati negari (Sodom) sing (gemiyén) détibani udan sing ala (udan watu). Apa dhéwéké ora padha nyekséni kuwé? Malah dhéwéké kabéh kuwé sebeneré padha ora ngarep-arep dinané détangékna (sekang kubur).

## 25:41

Lan angger wong-wong kuwé weruh sliramu (Muhammad) dhéwéké kabéh mung ndadékna sliramu nggo nyék-nyékan (kanthi ngucap), “Apa kiyé wong sing dépréntah déning Gusti Allah kon dadi utusan?

## 25:42

Temen, méh baé dhéwéké nyasarna inyong kabéh sekang sembahané inyong kabéh, lamon inyong ora padha tetep cekelan (nyembah) kuwé.” Lan mbésuk dhéwéké kabéh bakal ngaweruhi rikala dhéwéké padha weruh siksa, sapa sing paling kesasar dalané.

## 25:43

Mbok sliramu (Muhammad) wis weruh maring wong sing ndadékna kekarepané (nepsu) minangka sembahan? Apa sliramu arep dadi pengayomé?

## 25:44

utawa apa sliramu ngira lamon akéh-akéhé dhéwéké kuwé padha ngrungokna utawa mahami? Dhéwéké kuwé padha kaya kéwan ingon, malah lewih kesasar dalané.

## 25:45

Apa sliramu ora nggatékna (ciptanané) Pengéranmu, kepriwé Penjenengané ndawakna (lan nyendekna) wewayangan, lan sekirané Penjenengané ngersakna mesthi Penjenengané dadékna layangan kuwé ajeg, banjur Ingsun dadékna srengéngé (minangka) pituduh.

## 25:46

Lan Ingsun kered (wewayangan kuwé) maring Ingsun [^580] cuk semendhing.

[^580]: Maksudé: Layangan kuwé Ingsun busek alon-alon kaya surupé srengéngé cuk semendhing.

## 25:47

Lan Penjenengané (Gusti Allah) sing ndadékna wengi nggo ko kabéh (minangka) sandhangan, lan turu nggo ngaso, lan Penjenengané sing ndadékna awan nggo pahal.

## 25:48

Lan Penjenengané (Gusti Allah) sing ngirim angin nggo nggawa kabar bebungah seurungé teka kewelasan Penjenengané (udan) lan Ingsun turunaken banyu sekang langit sing brésih pisan.

## 25:49

Supaya (kanthi banyu kuwé) Ingsun uripna negari sing mati (cengkar), lan Ingsun paring nginum maring sebagéan apa sing wis Ingsun ciptakna (rupa) kéwan-kéwan ingon lan menungsa sing akéh.

## 25:50

Lan temen, Ingsun wis nggalar-gilirna (udan) neng antarané dhéwéké kabéh supaya dhéwéké padha ngalap piwulang, ning akéh-akéhé menungsa ora padha gelem kesuwun (sukur), malah dhéwéké padha ngingkari nékmat.

## 25:51

Lan sekirané Ingsun ngresakna, mesthi Ingsun utus siji juru pengéling-éling maring saben-saben negari.

## 25:52

Mangka aja pisan-pisan sliramu manut maring wong kapir, lan lelabuha (jihad) nganggo Al-Qur’an kanthi tékad lelabuh sing gedhé.

## 25:53

Lan Penjenengané (Gusti Allah) sing ngejorna segara loro mili jéjéran, sing siji anyeb lan seger, liyané asin tur pait; lan Penjenengané ndadékna neng antarané loroné pager lan wates sing ora tedhas.

## 25:54

Lan Penjenengané (Gusti Allah) uga sing nyiptakna menungsa sekang banyu, banjur Penjenengané dadékna menungsa (duwé) keturunanan lan musaharah [^581] , lan Pengéranmu kuwé Mahakewasa.

[^581]: Musaharah tegesé peseduluran merga jejodhoan, Umpamané mantu,mertuwa, ipé lan seterusé.

## 25:55

Lan wong-wong mau padha nyembah seliyané Gusti Allah, (sewiji-wiji) sing ora migunani maring dhéwéké lan (uga) ora nekakna bebaya maring dhéwéké. Wong-wong mbangkang (kapir) kuwé sing padha nulungi (sétan temindak duraka) maring Pengérané.

## 25:56

Lan ora-orané Ingsun ngutus sliramu (Muhammad) kejaba nggo nggawa werta bebungah lan awéh pengéling-éling.

## 25:57

Dhawuha (Muhammad), “Inyong ora njaluk upah apa-apa maring ko kabéh olihé (inyong) mbutulna (risalah), anging (pengarep-arep supaya) wong-wong padha gelem ngambah dalané Pengérané dhéwéké kabéh.”

## 25:58

Lan pasraha maring Gusti Allah Sing Maha Jumeneng, Sing Ora Séda, lan maha-sucékna (maca tasbéh) kanthi ngalembana Penjenengané. Lan cukup Penjenengané Maha Ngawuningani dosané para kawula-Né,

## 25:59

sing nyiptakna langit lan bumi, lan apa bae sing ana neng antarané sekloroné neng wektu nem mangsa, banjur Penjenengané milenggah neng ndhuwuré ‘Arsy, (Penjenengané) Sing Mahaasih, mangka takona (ngenani Gusti Allah) maring wong sing ngaweruhi (Muhammad).

## 25:60

Lan angger déucapna maring dhéwéké kabéh, “Padha sujuda ko kabéh maring Sing Mahaasih,” dhéwéké padha semaur, “Sapa sing Mahaasih kuwé? Apa inyong kabéh kudu sujud maring Gusti Allah sing sliramu (Muhammad) préntahna maring inyong kabéh (sujud maring Penjenengané)?” Lan dhéwéké kabéh padha sengsaya adoh olihé mlayu (sekang bebener).

## 25:61

Mahasuci Gusti Allah sing nyipta neng langit kumpulan lintang-lintang lan Penjenengangé uga nyipta srengéngé neng langit kuwé lan wulan sing mencorong.

## 25:62

Lan Penjenengané (Gusti Allah) uga sing ndadékna awan lan wengi gilir-gemanti nggo wong sing padha kepéngin ngalap piwulang lan sing kepéngin kesuwun (sukur).

## 25:63

Anadéné kewula-kewulané Pengéran Sing Mahaasih kuwé wong-wong sing padha mlaku neng bumi kanthi andhap-asor lan angger wong-wong bodho takon maring dhéwéké kabéh (kanthi ucapan sing ngina) dhéwéké padha ngucap, “Salam,” (moga-moga padha slamet),

## 25:64

lan wong-wong sing padha ngentongna wektu mbenginé nggo ngabekti maring Pengérané kanthi sujud lan njanggleng.

## 25:65

Lan wong-wong sing padha nyenyuwun, “Dhuh Pengéran kula sami, mugi tebihakén siksa neraka Jahanam saking kula sedaya, mergi saéstu siksanipun ndadosaken kerisakan ingkang langgeng,”

## 25:66

temen, neraka Jahanam kuwé seala-alané nggon nggo mapan lan papan panggonan.

## 25:67

Lan (klebu kewulané Pengéran Sing Mahaasih) wong-wong sing angger nyumbangna (bandha), dhéwéké ora kelomanén lan ora (uga) medhit, neng antarané loroné selumrahé,

## 25:68

lan wong-wong sing ora padha nyekuthokna Gusti Allah karo sembahan liyané lan ora maténi wong sing délarang déning Gusti Allah kejaba kanthi (alesan) sing bener, lan ora jinah (royal); lan sapa wongé sing nglakoni mengkana kuwé bakal olih ukuman sing abot.

## 25:69

(yakuwé) bakal detikel-tikelna siksané dhéwéké neng dina Kiyamat, lan dhéwéké bakal langgeng neng siksa kuwé neng sejeroné kenisthan,

## 25:70

kejaba wong-wong sing padha mertobat lan precaya lan nglakoni kebecikan; mangka kejahatané dhéwéké bakal déganti déning Gusti Allah karo kebecikan. Lan Gusti Allah Maha Ngampura tur Mahaasih.

## 25:71

Lan sapa wongé sing mertobat lan nglakoni kebecikan, mangka setemené dhéwéké wong sing mertobat maring Gusti Allah kanthi tobat sing setemen-temené.

## 25:72

Lan wong-wong sing ora gawé peseksén palsu, lan angger dhéwéké ketemu karo (wong-wong) sing padha nglakoni penggawéan sing ora nana gunané, dhéwéké (terus) liwat karo ngreksa ajiné awaké dhéwék,

## 25:73

lan wong-wong sing angger déwéhi pengéling-éling nganggo ayat-ayat-É Pengérané, dhéwéké ora padha temindak kaya wong-wong budheg lan picek.

## 25:74

Lan wong-wong sing padha ngucap, “Dhuh Pengéran kula sami, mugi paringana dhateng kula sedaya, jodho kula sedaya lan anak-turun kula sedaya dados bebingah manah (kula sedaya), lan dadosaken kula sedaya panutan tumrap tiyang-tiyang ingkang sami semarah (takwa).”

## 25:75

Dhéwéké kabéh bakal olih piwales rupa panggonan sing luhur (neng suwarga) ingatasé kesabarané dhéwéké, lan neng kana dhéwéké bakal padha désubya-subya kanthi pekurmatan lan pengayubegya (salam),

## 25:76

dhéwéké kabéh langgeng neng njeroné. Suwarga kuwé sebagus-bagusé nggon mapan lan panggonan.

## 25:77

Dhawuha (Muhammad, maring wong-wong musrik), “Pengéranku ora bakal nggatékna ko kabéh, angger ora merga pengabektimu. (Ning kepriwé ko padha ngabekti maring Penjenengané), mangka temen ko kabéh wis padha nggorohna Penjenengané? Merga kuwé, mbésuk (siksa) mesti bakal (nibani ko kabéh).”

## 26:1

Tho Sin Mim

## 26:2

Kiyé ayat-ayat Kitab (Al-Qur’an) sing cetha.

## 26:3

Bisa uga sliramu (Muhammad) bakal ngrusak awakmu dhéwék (merga kesusahan) jalaran wong-wong kuwé (warga Mekah) ora padha precaya.

## 26:4

Angger Ingsun ngersakna, mesthi Ingsun turunaken maring wong-wong mau mukjijat sekang langit, sing bakal ndadékna githoké dhéwéké padha ndhingkluk kanthi andhap asor maring (mukjijat) kuwé.

## 26:5

Lan saben-saben débutulna maring dhéwéké kabéh sewiji pengéling-éling anyar (ayat Al-Qur’an sing déturunaken) sekang Pengéran Sing Mahaasih, dhéwéké padha mléngos.

## 26:6

Temen, wong-wong mau wis padha nggorohna (Al-Qur’an), mangka mbésuk bakal teka maring dhéwéké (bebener) werta-werta ngenani apa (siksa) sing gemiyén dhéwéké kabéh padha perguyokna.

## 26:7

Lan apa dhéwéké kabéh ora padha nggatékna bumi, sepira akéhé Ingsun thukulna neng bumi kuwé werna-werna pasangan (tethukulan) sing apik?

## 26:8

Temen, neng sing mengkana kuwé ana tandha (agungé Gusti Allah), ning akéh-akéhé wong mau ora padha precaya.

## 26:9

Lan temen, Gustimu, Penjenengané Sing Mahadigdaya, Mahaasih.

## 26:10

Lan (élinga) rikala Pengéranmu ndangu Musa (kanthi dhawuh-É), “Tekani umat sing padha aniaya (dolim) kuwé,

## 26:11

(yakuwé) kaumé Fir’aun. Kenangapa dhéwéké kabéh ora padha semarah (takwa)?”

## 26:12

Dhéwéké (Musa) matur. “Dhuh Pengéran kula, saéstu kula ajrih tiyang-tiyang niku ajeng sami mboten pitados (nggorohaken) kula,

## 26:13

saéngga dhadha kula kraos sesek lan ilat kula mboten béntéh (lancar) , mangka (mugi Penjenengan) ngutus Harun [^582]  (sareng kula).

[^582]: Penyuwuné Musa, supayané Harun déangkat dadi utusan nggo mbantu dhéwéké.

## 26:14

Mergi kula gadheh lepat dhateng kiyambeké sedaya, [^583]  mila kula ajrih kiyambeké sami ajeng mejahi kula.”

[^583]: Musa ngucap lamon dhéwéké dosa maring wong-wong Mesir yakuwé anggepané wong-wong Mesir . Merga sebeneré Musa ora duwé dosa sebab dhéwéké maténi wong Mesir kuwé ora sengaja. wacanen surat Al Qashas ayat 15.

## 26:15

(Gusti Allah) dhawuh, “Aja pisan-pisan wedi (dhéwéké kabéh ora bakal bisa maténi sliramu)! Mangka mangkata sliramu sekloron kanthi nggawa bukti-bukti Ingsun (mukjijat-mukjijat); temen Ingsun mbarengi sliramu mirengna (apa sing dhéwéké kabéh ucapna),

## 26:16

mangka njujuga sliramu sekloron maring Fir’aun lan ucapna, “Setemené inyong kiyé utusan-utusan Pengérané sekabéh ngalam,

## 26:17

bebasna Bani Israil (lunga) karo inyong sekloron.”

## 26:18

Dhéwéké (Fir’aun) semaur, “Apa udu inyong sing ngupakara ko neng lingkungan (keluwarga)né inyong, wektu ko ésih bocah lan ko manggon bareng inyong pirang-pirang taun sekang umurmu. [^584]

[^584]: Nabi Musa a.s. urip bareng Fir'aun kurang lewih 18 taun, kawit cilik.

## 26:19

Lan ko (Musa) wis nglakoni (kesalahan sekang) penggawéan sing wis ko lakoni, [^585] lan ko klebu wong sing ora ngerti kesuwun (sukur).”

[^585]: Maksudé yakuwé tindakané Nabi Musa a.s. maténi wong Qibti. Wacanen surat Al Qashas ayat 15.

## 26:20

Dhéwéké (Musa) ngucap, “Inyong wis nglakoni kuwé, lan rikala semana  inyong klebu wong sing kelalén.

## 26:21

Banjur inyong mlayu sekang ko merga inyong wedi maring ko, banjur Pengéranku paring kawruh maring inyong lan Penjenengané uga ndadékna inyong salah siji neng antarané para utusan.

## 26:22

Lan kaé mau kebecikan sing wis ko wéhna maring inyong, (rikala) kuwé ko wis ndadékna Bani Israil batur-tukon (budak).”

## 26:23

Fir’aun takon, “Sapa Pengérané sekabéh ngalam kuwé?”

## 26:24

Dhéwéké (Musa) semaur, “Pengéran sing nyipta langit lan bumi lan apa sing ana neng antara sekloroné (yakuwé Pengéranmu) angger ko precaya maring Penjenengané.”

## 26:25

Dhéwéké (Fir’aun) ngucap maring wong-wong sing neng seubengé, “Apa ko kabéh padha ora krungu (apa sing déucapna)?”

## 26:26

Dhéwéké (Musa) ngucap, “(Penjenengané) Pengéranmu lan uga Pengérané kaki-ninimu gemiyén.”

## 26:27

Dhéwéké (Fir’aun) ngucap, “Temen, Rasulmu sing dépréntah maring ko kabéh nyata-nyata wong gemblung.”

## 26:28

Dhéwéké (Musa) ngucap, “(Penjenengané) Pengéran (sing ngewasani) wétan lan kulon lan apa sing ana neng antara sekloroné; angger ko padha ngerténi.”

## 26:29

Dhéwéké (Fir’aun) ngucap, “Temen, angger ko nyembah pengéran seliyané inyong, mesthi ko bakal tek lebokna maring kunjara (bui).”

## 26:30

Dhéwéké (Musa) ngucap, “Apa (ko arep temandang kaya kuwé) senajan inyong nggawa (bukti) sing nyata?”

## 26:31

Dhéwéké (Fir’aun) ngucap, “Dhéngna sewiji (bukti sing nyata) kuwé, angger ko wong sing bener!”

## 26:32

Banjur dhéwéké (Musa) nguncalna tekené, dadakan teken kuwé dadi ula gedhé sing senyatané.

## 26:33

Lan dhéwéké ngetokna tangané (sekang njero klambiné), dadakan tangané kuwé dadi putih (mencorong) tumrapé wong-wong sing padha ndeleng kuwé.

## 26:34

Dhéwéké (Fir’aun) ngomong maring para pemimpin sing ana neng seubengé, “Setemené dhéwéké (Musa) kuwé mesthi sewiji tukang sihir sing ampuh,

## 26:35

dhéwéké bakal ngurak ko kabéh sekang negarimu nganggo sihiré; merga kuwé apa sing ko padha usulna?”

## 26:36

Wong-wong kuwé padha ngucap, “Tahan dhisit (sewetara wektu) dhéwéké lan seduluré, lan préntaha maring sekabéh plosok negari wong-wong sing bakal ngumpulna (tukang sihir),

## 26:37

mesthi dhéwéké bakal padha nekakna sekabéh tukang sihir sing ampuh maring sampéyan.”

## 26:38

Banjur dékumpulna tukang-tukang sihiré neng wektu (sing détetepna) neng dina sing wis détemtokna.

## 26:39

Lan dékabarna maring wong akéh, “Padha ngumpula ko kabéh,

## 26:40

supaya dhéwék kabéh bisa mélu maring tukang-tukang sihir kuwé angger dhéwéké padha menang.”

## 26:41

Banjur rikala tukang-tukang sihir padha teka, dhéwéké padha ngomong maring Fir’aun, “Apa inyong kabéh temen-temen bakal olih upah sing gedhé angger inyong sing padha menang?”

## 26:42

Dhéwéké (Fir’aun) semaur, “Ya, lan malah ko kabéh mesthi bakal tek dadékna wong sing kepérek (karo inyong).”

## 26:43

Dhéwéké (Musa) ngucap maring wong-wong kuwé, “Uncalna apa sing arep ko padha uncalna.”

## 26:44

Banjur wong-wong kuwé padha nguncalna dhadhung-dhadhung lan teken-tekené karo ngucap, “Sekawit kewasané Fir’aun mesthi inyong kabéh sing bakal menang.”

## 26:45

Banjur Musa nguncalna tekené, mangka dadakan tekené kuwé nguntal kabéh barang-barang palsu sing dégawé déning para tukang sihir kuwé. [^586]

[^586]: Maksudé: dhadhung-dhadhung lan teken-teken sing debalangna tukan sihir kuwé sing ketoné kaya-kaya dadi ula, kabéh ula-ula kuwé dépangan déning tekené Musa sing temen-temen dadi ula.

## 26:46

Mangka tukang-tukang sihir kuwé padha ndhéprok sujud,

## 26:47

dhéwéké padha ngucap, “Inyong kabéh precaya maring Pengérané sekabéh ngalam,

## 26:48

yakuwé Pengérané Musa lan Harun.”

## 26:49

Dhéwéké (Fir’aun) ngucap, “Kenangapa ko padha precaya maring Musa seurungé inyong awéh idin maring ko kabéh? Setemené dhéwéké kuwé pemimpinmu sing mulang sihir maring ko kabéh. Mengko ko mesthi bakal padha ngaweruhi (wohé temindakmu). Mesti bakal inyong tetek tangan lan sikilmu kanthi nyilang lan temen, bakal inyong penthéng (salib) ko kabéh.”

## 26:50

Dhéwéké (para tukang sihir) semaur, “Ora nana sing inyong padha wedéni merga inyong bakal bali maring Pengéranku kabéh.

## 26:51

Setemené inyong padha banget kepénginé moga-moga Pengérané inyong bakal ngampurani kesalahané inyong kabéh, supayané inyong padha dadi wong sing kawitan precaya”

## 26:52

Lan Ingsun wahyokna (dhawuhna) maring Musa, “Mangkata neng wektu wengi kanthi nggawa kewula-kewulané Ingsun (Bani Isarail), merga ko kabéh mesthi bakal déuber.”

## 26:53

Banjur Fir’aun ngirimna wong maring kota-kota (nggo ngumpulna wadyabalané).

## 26:54

(Fir’aun ngucap), “Sebeneré dhéwéké kabéh (Bani Israil) mung klompok semendhing,

## 26:55

lan setemené dhéwéké wis padha gawé prekara sing ndadékna jéngkélé inyong kabéh,

## 26:56

lan setemené dhéwék kabéh, ora nana sing keliya, kudu tansah waspada.”

## 26:57

Banjur, Ingsun tokna dhéwéké kabéh (Fir’aun lan kaumé) sekang taman-taman lan sumber banyu.

## 26:58

Lan (sekang) bandha kesugihané lan sekang drajaté sing mulya, [^587]

[^587]: Wektu Fir'aun lan wadyabalané nyusul Musa lan Bani Israil, mangka dhéwéké kabéh wis metu sekang negariné lan ninggalna prajané, kesugihané lan liya-liyané.

## 26:59

mengkana kuwé, banjur Ingsun pasrahna kabéh (kuwé) maring Bani Israil. [^588]

[^588]: Gusti Allah arep awéh maring Bani Israil praja sing kuwat, kerasulan lan liya-liyané.

## 26:60

Banjur (Fir’aun lan wadyabalané) bisa nyusul dhéwéké kabéh rikala wektu srengéngé mlethék.

## 26:61

Mangka rikala rong rombongan kuwé padhadéné weruh, padha ngucap para pendhéréké Musa, “Dhéwék kabéh temen-temen bakal kesusul.”

## 26:62

Dhéwéké (Musa) ngucap, “Ora pisan-pisan bakal (kesusul); setemené Pengéran mbarengi inyong. Penjenengané bakal paring pituduh maring inyong.”

## 26:63

Banjur Ingsun dhawuhna maring Musa, “Gebuga segara kuwé nganggo tekenmu.” Mangka sigar segara kuwé, lan saben-saben sigaran (dadi) kaya gunung gedhé.

## 26:64

Lan neng kana kuwé Ingsun pérekna rombongan sing liya. [^589]

[^589]: Sing démaksud rombongan sing liya yakuwé Fir'aun lan sewadyabalané. Maksudé ayat kiyé yakuwé neng bagéan sing sigar kuwé Gusti Allah mérekna Fir'aun lan wadyabalné karo Musa lan Bani Israil.

## 26:65

Lan Ingsun slametna Musa lan wong-wong sing bareng dhéwéké.

## 26:66

Banjur Ingsun lelepna golongan sing liya.

## 26:67

Temen, neng sing mengkana kuwé ana tandha (kewasané Gusti Allah), ning akéh-akéhé dhéwéké padha ora precaya.

## 26:68

Lan setemené Pengéranmu, Penjenengané Sing Mahadigdaya, Mahawelas.

## 26:69

Lan wacakna maring dhéwéké kabéh riwayaté Ibrahim.

## 26:70

Rikala dhéwéké (Ibrahim) takon maring ramané lan kaumé, “Apa sing rika padha sembah?”

## 26:71

Dhéwéké kabéh padha semaur, “Inyong kabéh nyembah brehala-brehala (reca) lan bakal tansah wantég nyembah kuwé.”

## 26:72

Lan dhéwéké (Ibrahim) ngucap, “Apa dhéwéké (brehala-brehala kuwé) padha ngrungokna rikala rika padha jejaluk maring dhéwéké kabéh?

## 26:73

Utawa (apa bisa) brehala kuwé awéh piguna utawa gawé cilaka maring rika kabéh?”

## 26:74

Dhéwéké padha semaur, “Ora, ning inyong kabéh weruh kaki-nininé inyong padha temindak kaya kuwé.”

## 26:75

Lan dhéwéké (Ibrahim) ngucap, “Apa rika padha nggatékna maring apa sing rika sembah,

## 26:76

Rika kabéh lan kaki-nininé rika gemiyén?

## 26:77

Setemené dhéwéké (sing rika padha sembah) kuwé mungsuhé inyong, séjén karo Pengérané sekabéh ngalam,

## 26:78

(yakuwé) sing wis nyiptakna inyong, mangka Penjenengané paring pituduh maring inyong,

## 26:79

lan sing paring mangan lan nginum maring inyong;

## 26:80

lan angger inyong mriyang, Penjenengané sing paring waras,

## 26:81

lan sing bakal matékna inyong, banjur bakal nguripna inyong (maning)

## 26:82

lan sing banget inyong arep-arep bakal ngampurani kesalahané inyong neng dina Kiyamat.”

## 26:83

(Ibrahim nyenyuwun), “Dhuh Pengéran kula, mugi Penjenengan maringi kula ilmu lan lebetaken kula dhateng golonganipun tiyang-tiyang ingkang saé,

## 26:84

lan mugi Penjenengan dadosaken kula tansah kasebat saé tumrap tiyang-tiyang (ingkang gesang) sesampunipun kula,

## 26:85

lan mugi dadosaken kula kelebet tiyang ingkang marisi suwarga ingkang lubér kenékmatan,

## 26:86

lan mugi paring pangampunten dhateng rama kula, sejatosipun kiyambeké kelebet tiyang ingkang kesasar,

## 26:87

lan mugi Penjenengan mboten ngasoraken kula teng dinten tiyang-tiyang niku dipun tangékaken,

## 26:88

(nggih niku) teng dinten rikala anak lan bandha mboten wonten pigunanipun,

## 26:89

kejawi tiyang-tiyang ingkang séba dhateng Gusti Allah kanthi manah ingkang bresih,

## 26:90

lan suwarga dipun caketaken dhateng tiyang-tiyang ingkang sami semarah (takwa),

## 26:91

lan neraka Jahim dipun tingalaken kanthi gamblang dhateng tiyang-tiyang ingkang sami kesasar,”

## 26:92

lan détakokna maring dhéwéké kabéh, “Neng endi brehala-brehala sing gemiyén ko kabéh padha sembah,

## 26:93

seliyané Gusti Allah? Bisa apa ora dhéwéké nulungi ko kabéh utawa nulungi awaké dhéwék?”

## 26:94

Mangka dhéwéké kabéh (sembahan kuwé) déjungkirna maring njero neraka bareng karo wong-wong sing padha kesasar,

## 26:95

lan wadyabalané Iblis kabéh.

## 26:96

Dhéwéké kabéh ngucap kambi padha padu neng njeroné (neraka),

## 26:97

“Sekawit Gusti Allah, setemené dhéwék kabéh gemiyén (neng dunya) padha kesasar temenan.

## 26:98

merga dhéwék kabéh madhakna ko (brehala-brehala) karo Pengérané sekabéh ngalam.

## 26:99

Lan ora nana sing nyasarna dhéwék kabéh kejaba wong sing padha dosa.

## 26:100

Mangka (siki) dhéwék kabéh ora duwé wong sing bisa awéh pitulung (sapangat),

## 26:101

lan uga ora duwé batir raket.

## 26:102

Mangka umpamané dhéwék bisa padha bali (maring dunya) mesthi dhéwék kabéh dadi wong sing padha precaya.”

## 26:103

Temen, neng sing mengkana kuwé ana tandha (kuwasané Gusti Allah), ning akéhé-akéhé wong ora padha precaya.

## 26:104

Lan setemené Pengéranmu, Penjenengané Sing Mahadigdaya, Mahawelas.

## 26:105

Kaumé Nuh wis nggorohna para utusan.

## 26:106

Rikala seduluré dhéwéké (Nuh) ngucap, “Kenangapa ko kabéh ora padha semarah (takwa)?

## 26:107

Setemené inyong kiyé sewiji utusan pinercaya (sing déutus) maring ko kabéh,

## 26:108

Mangka padha semaraha ko kabéh maring Gusti Allah lan padha manuta maring inyong.

## 26:109

Lan inyong ora njaluk upah maring ko kabéh ingatasé pengajék-ajék kuwé; upahé inyong mung sekang Pengérané sekabéh ngalam.

## 26:110

Mangka padha semaraha (takwa) maring Gusti Allah lan manuta maring inyong.”

## 26:111

Dhéwéké padha semaur, “Apa inyong kabéh kudu padha precaya maring ko, mangkané pendhérék-pendhéréké ko kuwé wong-wong sing padha nistha?”

## 26:112

Lan dhéwéké (Nuh) semaur, “Inyong ora ngerti ngenani apa sing dhéwéké padha pergawé.

## 26:113

Perétungan (lakon penggawéané) dhéwéké kabéh ora liya mung maring Pengérané inyong, angger ko kabéh padha ngrumangsani.

## 26:114

Lan inyong ora bakal ngurak wong-wong sing padha precaya.

## 26:115

Inyong (kiyé) mung sedrema juru pengéling-éling sing genah.”

## 26:116

Dhéwéké kabéh padha ngucap, “Hé Nuh! Temen, angger ko ora (gelem) mandheg, mesthi ko klebu wong sing dérajam (débandhemi watu nganti mati).”

## 26:117

Dhéwéké (Nuh) matur, “Dhuh Pengéran kula, éstu kaum kula empun nggorohaken (mboten precaya) dhateng kula.”

## 26:118

Mangka paringana putusan antawisipun kula kaliyan tiyang-tiyang niku, lan mugi (Penjenengan) slametaken kula lan tiyang-tiyang ingkang sareng kalih kula.”

## 26:119

Banjur Ingsun slametna Nuh lan wong-wong sing bareng karo dhéwéké neng njero prahu sing kebek momotan.

## 26:120

Banjur sewisé kuwé Ingsun lelepna wong-wong sing kéri (ora mélu numpak prahu).

## 26:121

Temen, neng sing mengkana kuwé ana tandha (kewasané Gusti Allah), ning akéh-ekéhé wong kuwé ora padha precaya.

## 26:122

Lan setemené Pengéranmu, Penjenengané Sing Mahadigdaya, Mahawelas.

## 26:123

(Kaumé) ’Ad wis padha nggorohna para utusan (rasul).

## 26:124

Rikala seduluré dhéwéké, Hud, ngucap maring dhéwéké kabéh, “Kenangapa ko kabéh ora padha semarah (takwa)?

## 26:125

Temen, inyong kiyé nyata-nyata sewiji utusan pinercaya (sing déutus) maring ko kabéh,

## 26:126

merga kuwé padha semaraha maring Gusti Allah lan manuta maring inyong.

## 26:127

Lan inyong ora njaluk upah maring ko kabéh ingatasé pengajék-ejék kiyé; upahé inyong mung sekang Pengérané sekabéh ngalam.

## 26:128

Apa ko kabéh padha gawé gedhong-gedhong neng saben lemah (léréng) sing dhuwur nggo pamér kemuktén tanpa dépanggoni,

## 26:129

lan ko kabéh padha gawé bénténg-bénténg kanthi pengarep-arep supayané uripmu langgeng?

## 26:130

Lan rikala ko kabéh padha nyiksa, mangka ko kabéh temindak kejem tur mbrangas.

## 26:131

Mangka padha semaraha maring Gusti Allah lan manuta maring inyong,

## 26:132

lan padha tetepa ko kabéh semarah maring Penjenengané sing wis paring kenugrahan apa sing ko kabéh kaweruhi.

## 26:133

Penjenengané (Gusti Allah) wis paring anugrah maring ko kabéh kéwan ingon lan anak-anak,

## 26:134

lan kebon-kebon, lan sumber banyu,

## 26:135

setemené inyong wedi ko kabéh bakal détibani siksa neng dina sing gedhé (kiyamat).”

## 26:136

Dhéwéké kabéh (kaumé ‘Ad) padha semaur, “Padha baé tumrap inyong kabéh ko awéh pitutur utawa ora awéh pitutur,

## 26:137

(agamané inyong kabéh) kiyé ora liya adat pekulinané wong-wong gemiyén,

## 26:138

lan inyong kabéh (ora pisan-pisan) padha bakal désiksa.”

## 26:139

Mangka dhéwéké kabéh padha nggorohna (Hud), banjur Ingsun tumpes wong-wong kuwé kabéh. Temen, neng sing mengkana kuwé ana tandha (kewasané Gusti Allah), ning akéh-akéhé wong mau ora padha precaya.

## 26:140

Lan setemené Pengéranmu, Penjenengané Sing Mahadigdaya, Mahawelas.

## 26:141

Kaumé Samud wis nggorohna para utusan (rasul).

## 26:142

Rikala seduluré dhéwéké kabéh, Saléh, ngucap maring wong-wong kuwé, “Kenangapa ko kabéh ora padha semarah (takwa)?

## 26:143

Temen, inyong kiyé utusan pinercaya (sing déutus) maring ko kabéh,

## 26:144

mangka padha semaraha (takwa) maring Gusti Allah lan padha manuta maring inyong.

## 26:145

Lan inyong ora njaluk upah maring ko kabéh ingatasé pengajék-ajék kiyé, upahé inyong mung sekang Pengérané sekabéh ngalam.

## 26:146

Apa ko kabéh padha (ngira) bakal déjorna manggon neng kéné (neng negarimu kiyé) kanthi aman,

## 26:147

neng njero kebon-kebon lan sumber banyu,

## 26:148

lan tanduran-tanduran lan wit-wit korma sing mayangé alus.

## 26:149

Lan ko kabéh padha natah kanthi trampil sebagéan gunung nggo dédadékna umah-umah;

## 26:150

mangka padha semaraha (takwa) maring Gusti Allah lan manuta maring inyong;

## 26:151

lan aja pisan-pisan ko kabéh manut maring wong sing padha ngliwati wates,

## 26:152

sing padha gawé kerusakan neng bumi lan ora padha mergawé apik.”

## 26:153

Dhéwéké kabéh (kaumé Samud) padha ngucap, “Temen, ko mung klebu wong sing kenang sihir;

## 26:154

ko mung menungsa kaya inyong kabéh; mangka tekakna sewiji mukjijat angger ko wong sing bener.”

## 26:155

Dhéwéké (Saléh) semaur, “Kiyé onta wadon, sing kudu olih (giliran) nginum lan ko kabéh uga duwé hak nggo nginum neng dina sing détemtokna.

## 26:156

Lan aja pisan-pisan ko padha nyénggol (onta kuwé) kanthi sewiji kejahatan, mengko ko kabéh bakal ketiban siksa neng dina sing nggilani (kiyamat).”

## 26:157

Banjur dhéwéké kabéh padha maténi onta kuwé, banjur kabéhané padha krasa ngajog,

## 26:158

mangka wong-wong kuwé padha ketiban siksa. Temen, neng sing mengkana kuwé ana tandha (kewasané Gusti Allah), ning akéh-akéhé wong kuwé ora padha precaya.

## 26:159

Lan setemené Pengéranmu, Penjenengané Sing Mahadigdaya, Mahawelas.

## 26:160

Kaumé Lut wis padha nggorohna para utusan (rasul),

## 26:161

rikala seduluré dhéwéké (Lut) ngucap maring dhéwéké kabéh, “Kenangapa ko kabéh ora padha semarah (takwa)?

## 26:162

Temen, inyong kiyé utusan pinercaya (sing déutus) maring ko kabéh,

## 26:163

mangka padha semaraha (takwa) maring Gusti Allah lan manuta maring inyong.

## 26:164

Lan inyong ora njaluk upah maring ko kabéh ingatasé pengajék-ajék kiyé, upahé inyong mung sekang Pengérané sekabéh ngalam.

## 26:165

Kenangapa ko padha nekani (ndhemeni) bangsa lanang neng antarané menungsa (nglakoni lanang dhemen lanang/njambu),

## 26:166

lan ko padha tinggalna (wong wadon) sing wis déciptakna déning Pengéran nggo dadi bojomu? Ko kabéh (pancén) wong sing padha ngliwati wates.”

## 26:167

Dhéwéké kabéh (kaumé Lut) padha semaur, “Hé Lut! Setemené angger ko ora mandheg, ko klebu wong sing déurak.”

## 26:168

Dhéwéké (Lut) ngucap, “Inyong banget wadhehé maring polahé ko kabéh.”

## 26:169

(Lut) nyenyuwun, “Dhuh Pengéran kula, mugi slametaken kula lan keluwarga kula saking (wohipun) penggawéan ingkang kiyambeké sami lampahi.”

## 26:170

Banjur Ingsun slametna Lut lan kulawargané kabéh,

## 26:171

kejaba wong wadon tuwa siji (bojoné Lut) sing klebu golongané wong sing kéri (ora mélu lunga).

## 26:172

Banjur Ingsun tumpes sing seliyané.

## 26:173

Lan Ingsun krutugi dhéwéké kabéh (nganggo udan watu), mangka ala banget udan sing nibani wong-wong sing wis padha déparingi pengéling-éling kuwé.

## 26:174

Temen, neng sing mengkana kuwé ana tandha (kuwasané Gusti Allah) ning akéh-akéhé dhéwéké padha ora precaya.

## 26:175

Lan setemené Pengéranmu, Penjenengané Sing Mahadigdaya, Mahawelas.

## 26:176

Warga Aikah [^590] wis padha nggorohna para utusan (rasul),

[^590]: warga Madyan, yakuwé umaté Nabi Syuaib a.s.

## 26:177

rikala Syuaib ngucap maring dhéwéké kabéh, “Kenangapa ko kabéh padha ora semarah (takwa)?

## 26:178

Temen, inyong kiyé nyata-nyata utusan pinercaya (sing déutus) maring ko kabéh,

## 26:179

mangka padha semaraha (takwa) maring Gusti Allah lan padha manuta maring inyong;

## 26:180

lan inyong ora njaluk upah maring ko kabéh ingatasé pengajék-ejek kiyé, upahé inyong mung sekang Pengérané sekabéh ngalam.

## 26:181

Sempurnakna (genepana) takeran lan ko kabéh aja ngapitunani wong liya,

## 26:182

lan timbanga nganggo timbangan sing bener.

## 26:183

Lan aja pisan-pisan ko kabéh padha ngapitunani wong kanthi cara nyuda hak-haké lan aja gawé kerusakan neng bumi;

## 26:184

lan padha semaraha (takwa) maring Gusti Allah sing wis nyiptakna ko kabéh lan wong-wong sing gemiyén.”

## 26:185

Dhéwéké kabéh padha semaur, “Ko ora liya mung wong-wong sing kenang sihir,

## 26:186

lan ko mung menungsa kaya inyong kabéh, lan inyong padha precaya lamon ko klebu wong-wong sing padha goroh.

## 26:187

Mangka (jajal) tibakna maring inyong kabéh bongkahan sing gedhé sekang langit angger ko klebu wong-wong sing bener.”

## 26:188

Lan (Syuaib) ngucap, “Pengéranku lewih ngawuningani apa sing ko kabéh padha pergawé.”

## 26:189

Banjur dhéwéké kabéh padha nggorohna (Syuaib), banjur wong-wong kuwé ketiban siksa neng dina sing peteng. Temen, kuwé siksa neng dina sing nggilani (kiyamat).

## 26:190

Temen, neng sing mengkana kuwé ana tandha (kewasané Gusti Allah), ning akéhé-akéhé wong mau ora padha precaya.

## 26:191

Lan setemené Pengéranmu, Penjenengané Sing Mahadigdaya, Mahawelas.

## 26:192

Lan temen, (Al-Qur’an) kiyé nyata-nyata déturunaken déning Pengérané sekabéh ngalam,

## 26:193

sing dégawa temurun déning Ar-Ruh al Amin (malaékat Jibril),

## 26:194

maring njero atimu (Muhammad) supaya sliramu klebu wong sing awéh pengéling-éling,

## 26:195

kanthi Basa Arab sing cetha.

## 26:196

Lan temen, (Al-Qur’an) kuwé (kesebut) neng kitabé wong-wong sing dhisit.

## 26:197

Apa ora (cukup) dadi bukti tumrap dhéwéké kabéh, lamon ngulamané Bani Israil wis ngaweruhi?

## 26:198

Lan angger (Al-Qur’an) kuwé Ingsun turunaken maring sebagéan golongan udu Arab,

## 26:199

banjur dhéwéké macakna maring wong-wong kuwé kabéh (wong kapir), mesthi dhéwéké kabéh uga ora bakal precaya maring kuwé.

## 26:200

Mengkana kuwé Ingsun lebokna (sipat goroh lan ingkar) maring atiné wong-wong sing padha dosa.

## 26:201

Dhéwéké kabéh ora bakal precaya maring kuwé (Al-Qur’an) nganti dhéwéké padha weruh siksa sing perih,

## 26:202

mangka siksa teka maring dhéwéké kabéh kanthi dadakan, rikala dhéwéké ora padha nggliga,

## 26:203

banjur dhéwéké kabéh ngucap, “Apa inyong kabéh padha déparingi semaya (tangguhan wektu)?”

## 26:204

Apa udu dhéwéké kabéh sing padha nyuwun siksané Ingsun supayané désigrakna?

## 26:205

Mangka kepriwé pinemuné ko angger maring dhéwéké kabéh Ingsun paringi kenékmatan urip sewetara taun?

## 26:206

Banjur teka maring dhéwéké kabéh siksa sing wis deancamna maring dhéwéké,

## 26:207

mesthi ora nana gunané tumrap dhéwéké kabéh kenékmatan sing dhéwéké padha rasakna.

## 26:208

Lan Ingsun ora numpes sewijiné negari, kejaba sewisé ana wong-wong sing awéh pengéling-éling maring (wong-wong) kuwé;

## 26:209

nggo (dadi) pengéling-éling. Lan Ingsun ora temindak sewenang-wenang (dolim).

## 26:210

Lan (Al-Qur’an) kuwé ora dégawa temurun déning sétan-sétan.

## 26:211

Lan ora pantes tumrap dhéwéké kabéh (nggawa Al-Qur’an kuwé), lan dhéwéké kabéh (sétan-sétan) kuwé ora bakal kewawa.

## 26:212

Setemené nggo ngrungokna kuwé baé dhéwéké padha dédohna.

## 26:213

Mangka aja pisan-pisan ko kabéh sesambat (nyembah) pengeran seliyané Gusti Allah, mengko ko kabéh padha klebu wong-wong sing désiksa.

## 26:214

Lan awéha pengéling-éling maring sanak-kadangmu (Muhammad) sing paling pérek.

## 26:215

Lan andhap-asora sliramu maring wong-wong sing padha manut maring sliramu, yakuwé wong-wong sing padha precaya.

## 26:216

Banjur angger dhéwéké kabéh padha nyulayani sliramu, mangka dhawuha (Muhammad), “Setemené inyong ora cawé-cawé ingatasé apa sing ko kabéh padha pergawé.”

## 26:217

Lan padha pasraha maring (Gusti Allah) Sing Mahadigdaya, Mahawelas.

## 26:218

Sing mriksani maring sliramu rikala ngadeg (sembayang),

## 26:219

lan (mriksani) owahé polahmu neng antarané wong-wong sing padha sujud.

## 26:220

Temen, Penjenengané Maha Midhanget, Maha Ngawuningani.

## 26:221

Apa ko kabéh gelem Ingsun paringi werta maring sapa sétan-sétan kuwé padha temurun?

## 26:222

Dhéwéké padha temurun maring saben-saben wong sing seneng goroh lan gawé dosa,

## 26:223

dhéwéké padha mertakna sekang kasilé dhéwéké nguping, lan akéh-akéhé dhéwéké wong-wong sing tukang goroh.

## 26:224

Lan tukang-tukang guritan (singir) kuwé détutna déning wong sing padha kesasar.

## 26:225

Apa ko padha ora weruh lamon dhéwéké kabéh padha klayaban neng saben-saben tanah lebak, [^591]

[^591]: Maksudé. tukang guritan (penyair, tukang nulis singir) ana sing senengé dolanan karo tembung-tembung sing ora duwé karep sing apik, lan ora duwé ati sing mantep.

## 26:226

lan dhéwéké kabéh ngomongna apa sing dhéwéké padha ora nglakoni,

## 26:227

kejaba wong-wong (tukang guritan) sing padha precaya lan nglakoni kebecikan lan akéh élingé maring Gusti Allah, lan padha menang sewisé déaniaya (jalaran njawab guritan-guritané wong kapir). Lan wong-wong sing padha aniaya (dolim) mbésuk bakal ngaweruhi maring papan endi sing dhéwéké arep padha bali.

## 27:1

Thā Sīn. Kiyé ayat-ayat Al-Qur’an, lan Kitab sing cetha,

## 27:2

pituduh lan werta bebungah nggo wong sing padha precaya,

## 27:3

(yakuwé) wong sing padha nglakoni sembayang lan mbayar jakat, lan precaya maring anané akhérat.

## 27:4

Setemené wong-wong sing padha ora precaya maring akhérat, Ingsun dadékna penggawéan-penggawéan (sing ala) keton apik tumrap dhéwéké kabéh, saéngga wong-wong kuwé padha gulang neng sejeroné kesasar.

## 27:5

Dhéwéké kabéh kuwé wong sing padha olih siksa ala (neng dunya) lan wong-wong kuwé neng akhérat dadi wong sing padha paling kapitunan.

## 27:6

Lan setemené sliramu (Muhammad) temen-temen wis déparingi Al-Qur’an sekang ngarsané (Gusti Allah) Sing Mahawicaksana, Maha Ngawuningani.

## 27:7

(Élinga) rikala Musa ngucap maring keluwarganè, “Temen, inyong weruh geni. Inyong arep nggawa werta ngenani kuwé maring ko kabéh, utawa inyong arep nggawa obor maring ko supayané ko padha bisa garang (ngangetna awak neng péreké geni).”

## 27:8

Mangka rikala dhéwéké butul maring nganah (panggonan geni kuwé), dhèwèkè dédhawuhi, “Wis déberkahi wong-wong sing neng sepéreké geni, lan wong-wong sing ana neng seubengé. Mahasuci Gusti Allah, Pengéran sekabéhé ngalam.”

## 27:9

(Gusti Allah dhawuh), “Hé Musa! Setemené Ingsun kiyé Gusti Allah, Sing Mahadigdaya, Mahawicaksana.

## 27:10

Lan uncalna tekenmu!” Mangka rikala (teken kuwé malik dadi ula lan) Musa weruh teken kuwé obah kaya ula sing giras, mangka dhéwéké mlayu mbalik maring mburi tanpa nylinguk. “Hé Musa! Aja wedi! Setemenè neng ngarepé Ingsun para utusan ora perlu wedi,

## 27:11

kejaba wong sing padha nglakoni aniaya (dolim) banjur ngowahi kanthi kebecikan sewisé kejahatan (tobat); mangka temen, Ingsun Maha Ngampura, Mahaasih.

## 27:12

Lan lebokna tanganmu maring gulon klambimu, [^592] mesthi kuwé bakal metu dadi putih (mencorong) tanpa cacad. (Loro-loroné mukjijat kiyé) kelebu sangang mukjijat (sing bakal déjongokna) maring Fir’aun lan kaumé. Dhéwéké kabéh kuwé nyata-nyata wong sing padha dosa (pasék).

[^592]: Nyéléhna tangan maring dhadha ngliwati gulu kelambi.

## 27:13

Mangka rikala mukjijat-mukjijaté Ingsun sing cetha kuwé butul maring wong-wong kuwé, dhéwéké padha ngucap, “Kiyé sihir sing nyata.”

## 27:14

Lan dhéwéké kabéh padha ngingkari kuwé merga aniayané lan gemedhéné, mangkané atiné wong-wong mau padha precaya maring (mukjijat) kuwé. Mangka gatékna kepriwè wekasané wong-wong sing padha gawé kerusakan.

## 27:15

Lan temen, Ingsun wis paring ilmu maring Dawud lan Sulaiman, lan loronè ngucap, “Sekabéhé pengalembana kagungané Gusti Allah sing munjulna inyong kabéh sekang akéh kewula-kewula-Né sing padha precaya.”

## 27:16

Lan Sulaiman wis marisi Dawud, [^593] lan dhéwéké (Sulaiman) ngucap, “Hé Menungsa! Inyong wis déwarahi basa manuk lan inyong déparingi samubarang kabéh. Temen, (kabéh) kiyé nyata-nyata ganjaran sing sebeneré.”

[^593]: Nabi Sulaiman a.s. ngganténi kenabian lan keratoné Nabi Dawud a.s. uga marisi ngélmu lan Kitab Zabur sing déturunaken maring dhéwéké.

## 27:17

Lan nggo Sulaiman dékumpulna wadyabala (tentara)né sekang jin, menungsa karo manuk, banjur sekabéhané padha baris kanthi tertib.

## 27:18

Nganti rikala dhéwéké kabéh butul maring lebak semut, sijiné semut ngucap, “Hé semut-semut! Padha mlebua maring léng-léngmu supaya ko ora padha kepidek déning Sulaiman lan wadyabalané, mangkané dhéwéké kabéh padha ora rumangsa.”

## 27:19

Mangka dhéwéké (Sulaiman) mésem banjur gemuyu merga (krungu) pengucapé semut kuwé. Lan dhéwéké nyenyuwun, “Dhuh Pengéran kula, paringi kula wisik (ilham) nggé tetep ngesuwuni nékmaté Penjenengan ingkang empun Penjenengan paringaken dhateng kula lan dhateng sekloroné tiyang sepuh kula lan supados kula nglampahi kesaénan ingkang Penjenengan renani; lan lebetaken kula kanthi kewelasan (rahmat) Penjenengan dhateng golongan kewula-kewula Penjenengan ingkang sami saé (saléh).”

## 27:20

Lan dhéwéké mriksa manuk-manuk banjur ngucap, “Dénéng inyong ora weruh manuk hud-hud, [^594] apa dhéwéké klebu sing ora teka?

[^594]: Hud-hud yakuwé sebangsané manuk platuk.

## 27:21

Mesthi dhéwéké bakal tek ukum kanthi ukuman sing abot utawa dhéwéké tek sembeléh, kejaba angger dhéwéké teka maring inyong kanthi alesan sing cetha.”

## 27:22

Mangka ora kanthi suwé (manuk hud-hud teka), banjur ngucap, “Inyong ngaweruhi sewijiné prekara sing sampéyan urung kaweruhi. Inyong teka maring sampéyan sekang negari Saba’ [^595] (lan) nggawa werta sing mercayani.

[^595]: Saba’ yakuwé jeneng keraton neng jaman gemiyén, ibukotané Ma’rib, panggonané pérek kota San’a, sikiné dadi ibukotané Yaman.

## 27:23

Temen, inyong meruhi ana wong wadon [^596] sing ngratoni (mréntah) wong-wong kabéh, lan dhéwéké pinaringan samubarang kabéh, lan duwè korsi gadhing dampar kencana sing gedhè.

[^596]: Ratu Balqis sing mréntah keraton Sabaiyah neng jaman Nabi Sulaiman a.s.

## 27:24

Inyong (manuk hud-hud) weruh dhéwéké lan kaumé padha nyembah srengéngé, dudu maring Gusti Allah; lan sétan wis ndadékna krasa apik tumrap wong-wong kuwé penggawéan-penggawéan (ala)né dhéwéké, saéngga ngalang-alangi dhéwéké kabéh sekang dalané (Gusti Allah), mangka wong-wong kuwé padha ora olih pituduh,

## 27:25

dhéwéké (uga) ora padha nyembah Gusti Allah sing ngetokna apa sing kesimpen neng langit lan bumi [^597] lan sing ngawuningani apa sing ko padha umpetna lan apa sing ko padha edhéngna.

[^597]: Umpamané: Nurunaken udan sekang langit, nukulaken wit-witan, ngetokna wesi-wesi sekang bumi lan liya-liyané.

## 27:26

Gusti Allah, ora nana Pengéran anging Penjenengané, Pengéran sing kagungan ‘Arsy sing agung.”

## 27:27

Dhèwèkè (Sulaiman) ngucap, “Bakal inyong titi-titi, apa ko bener apa klebu sing goroh.

## 27:28

Mangkata kanthi (nggawa) layangku kiyé, lan tibakna maring wong-wong kuwé, banjur mléngosa (kanthi ndhelik) sekang dhéwéké, lan gatékna apa sing wong-wong kuwé padha omongna.”

## 27:29

Dhéwéké (Balqis) ngucap, “Hé para penggedhé! Setemenè wis débutulna maring inyong sewiji layang sing wigati (mulya).”

## 27:30

Setemenè (layang) kuwé sekang Sulaiman sing isinè, “Kanthi nyebut asmané Gusti Allah Sing Mahawelas, Mahaasih.

## 27:31

Aja pisan-pisan ko gemedhé maring inyong lan ngénéh teka maring inyong minangka dadi wong sing padha pasrah awak.”

## 27:32

Dhéwéké (Balqis) ngucap, “Hé para penggedhé! Inyong déwéhi tetimbang ingatasé prekaraku kiyé. Inyong urung nglakon gawé putusan ingatasé sewiji prekara seurungè ko padha teka maring pesamuané inyong.”

## 27:33

Dhéwéké (para penggedhé) semaur, “Dhéwék kabéh duwé kekuwatan lan kekendelan sing banget gedhéné (nggo perang), ning putusan ana neng sampéyan; mangka detimbang-timbang dhisit apa sing bakal sampéyan préntahna.”

## 27:34

Dhéwéké (Balqis) ngucap, “Setemenè, raja-raja rikala njajah sewiji negari, dhéwéké mesti padha ngrusak, lan ndadékna wargané sing mulya kanthi ina; lan mengkana kuwé sing bakal dhéwéké padha pergawé.

## 27:35

Lan temen, inyong arep ngirim utusan maring wong-wong kuwé kanthi (nggawa) palimarma (hadiah), lan inyong arep ngenténi apa sing bakal degawa bali déning utusan-utusan kuwé.”

## 27:36

Mangka rikala (utusan-utusan kuwé) butul maring Sulaiman, dhéwéké (Sulaiman) ngucap, “Apa ko arep padha awéh bandha maring inyong? Apa sing Gusti Allah paringna maring inyong kuwé lewih apik tenimbang apa sing Gusti Allah paringna maring ko kabéh; ning ko padha bangga ingatasé palimarmané ko kabeh.

## 27:37

Padha balia ko maring dhéwéké kabéh! Temen, inyong bakal padha nekani dhéwéké kanthi wadyabala sing dhéwéké ora kewawa nglawan kuwé. Lan inyong bakal padha ngurak wong-wong kabéh sekang negari kuwé (Saba’) kanthi ina, lan dhéwéké kabéh bakal dadi (tawanan) sing banget inané.”

## 27:38

Sulaiman ngucap, “Hé para penggedhé! Sapa neng antarané ko kabéh sing bisa nggawa korsiné (Balkis) maring inyong seurungé dhéwéké padha teka maring inyong seperlu pasrah awak?”

## 27:39

‘Ifrit, sekang golongan jin, ngucap, “Inyong sing bakal nggawa korsi kuwé maring sampéyan seurungé sampéyan ngadeg sekang pelungguhan sampéyan; lan temen, inyong kewawa nglakoni kuwé tur bisa déandelna.”

## 27:40

Sawijining wong sing duwé ilmu sekang Kitab [^598] (Zabur) matur, “Inyong bakal nggawa korsi kuwé maring sampéyan seurungé mripaté sampéyan kemedhép.” Mangka rikala dhéwéké (Sulaiman) weruh korsi kuwé wis semandhing neng ngarepé, dhéwéké ngucap, “Kiyé klebu kenugrahané Pengérané inyong, nggo nguji maring inyong, apa inyong kesuwun (sukur) utawa ingkar maring (nékmaté Gusti Allah). Sapa wongé sing kesuwun, mangka setemené dhéwéké kesuwun nggo (kebecikané) awaké dhéwéké, lan sapa wongé sing ora kesuwun, mangka setemené Pengérané inyong Mahasugih, Mahamulya.”

[^598]: Kitab sing dekarepna neng kene yakuwé kitab sing déturunaken seurungé nabi Sualprecaya.a.s, yakuwé Taurat lan Zabur.

## 27:41

Dhéwéké (Sulaiman) ngucap, “Owahi nggo dhéwéké korsiné, inyong kabéh bakal nyekséni apa dhéwéké (Balqis) ora pangling; utawa ora mengerténi maning.”

## 27:42

Mangka rikala dhéwéké (Balqis) teka, détakokna maring dhéwéké, “Apa kiyé mémper korsiné ko?” Dhéwéké (Balqis) njawab, “Kayong-kayongé kuwé korsiné inyong.” (Lan dhéwéké Balqis ngucap), “Inyong wis padha déparingi weruh seurungè, [^599] lan inyong kabéh klebu wong sing padha pasrah awak (maring Gusti Allah).”

[^599]: Balqis wis weruh kenabiané Sulaiman a.s, seurungé korsiné depindhah sekang negeri Saba’ maring Palestina sesuwéné sekedhépan mata.

## 27:43

Lan padatané nyembah seliyané Gusti Allah ngalang-ngalangi dhéwéké (nggo nglairna Islamé), merga dhéwéké (Balqis) ganu-ganuné klebu wong-wong mbangkang (kapir).

## 27:44

Déucapna maring dhéwéké (Balqis), “Mlebua maring njero kraton.” Mangka rikala dhéwéké (Balqis) nyawang (jogan kraton) kuwé, dékirané taman sing amba, lan décincingna (tutup) kémpol loronè. Dhéwéké (Sulaiman) ngucap, “Setemené kiyé mung jogan kraton sing délapisi karo kaca.” Dhéwéké (Balqis) ngucap, “Dhuh Pengéran kula, éstu, kula empun nganiaya dhateng awak kula kiyambek, lan kula pasrah sareng-sareng Sulaiman dhateng Gusti Allah, Pengéranipun ngalam sedaya.”

## 27:45

Lan temen, Ingsun wis ngutus maring (kaum) Samud seduluré dhéwéké yakuwé Saleh (sing ajék-ajék), “Sembaha Gusti Allah!” ning dadakan wong-wong kuwé (dadi) rong golongan sing padha mungsuhan.

## 27:46

Dhéwéké (Saléh) ngucap, “Hé kaumé inyong! Kenangapa ko padha nyuwun désigrakna kapialan (prekara ala) seurungé (ko padha nyuwun) kebecikan? Kenangapa ko padha ora nyuwun pengampura maring Gusti Allah, supaya ko padha olih kewelasan?”

## 27:47

Dhéwéké padha semaur, “Inyong kabéh padha olih nasib ala merga sampéyan lan wong-wong sing karo sampéyan.” Dhéwéké (Saléh) ngucap, “Nasibé ko sing kewasa Gusti Allah (udu inyong kabéh sing dadi jalaran), ning ko kabéh kuwé kaum sing lagi padha déuji.”

## 27:48

Lan neng kota kuwé [^600] ana wong lanang sanga sing padha gawé kerusakan neng dunya, wong-wong mau ora padha gawé kebecikan.

[^600]: Mitirut ahli tapsir, sing dekarepna karo kota kiyé yakuwé kota kaum Samud, yakuwé kota Al-Hijr.

## 27:49

Dhéwéké padha ngucap, “Padha sumpaha ko kanthi (asmané) Gusti Allah, lamon inyong mesthi bakal padha nyerang dhéwéké karo kulawargané neng wektu wengi, banjur inyong bakal padha ngucap maring ahli warisé (lamon) inyong kabéh ora nyeksèni kerusakané kulawargané kuwé, lan temen, inyong kabéh kuwé wong sing bener.”

## 27:50

Lan wong-wong mau padha gawé réka daya, lan Ingsun (Gusti Allah) uga ngatur réka daya, mangkadéné wong-wong kuwé ora padha mengerténi.

## 27:51

Mangka padha gatékna kepriwé akibaté réka dayané wong-wong kuwé, lamon Ingsun (Gusti Allah) numpes dhéwéké lan kaumé dhéwéké kabéh.

## 27:52

Mangka mengkana umah-umahé wong-wong kuwé sing padha ambruk merga aniayané dhéwéké kabéh. Temen, sing mengkana kuwé nyata-nyata ana tandha (kewasané Gusti Allah) nggo wong-wong sing padha ngaweruhi.

## 27:53

Lan Ingsun (Gusti Allah) slametna wong-wong sing padha precaya [^601] lan wong-wong kuwé tansah padha semarah (takwa).

[^601]: Nabi Saléh a.s lan wong-wong sing padha mélu dhéwéké.

## 27:54

Lan (émuta riwayate) Lut, rikala dhéwéké ngucap maring kaumé, “Kenangapa ko padha nglakoni penggawé fāhisah [^602]  (njijihi), mangkané ko padha ngaweruhi (alané penggawéan kuwé)?”

[^602]: Maksudé fahisyah neng kéné yakuwé junub sing ora lumrah, klebu lanang karo lanang utawa wadon karo wadon.

## 27:55

Kenangapa ko padha nekani wong lanang nggo (nuruti) brahiné ko, ora (nekani) wong wadon? Temen, ko kabéh kuwé wong sing padha ora ngaweruhi (akibat penggawéané ko).

## 27:56

Jawabané kaumé ora liya mung kanthi ngucap, “Urak baé Lut lan kulawargané sekang negarimu; setemené dhéwéké kuwé wong-wong sing padha (nganggep dhéwéké) suci.”

## 27:57

Mangka Ingsun slametna dhéwéké lan kulawargané, kejaba bojonè. Ingsun wis nemtokna dhéwéké klebu wong-wong sing ketinggal (détumpes).

## 27:58

Lan Ingsun krutugi dhéwéké kabéh kanthi udan (watu), mangka banget alané udan (sing détibakna) maring wong-wong sing déwéhi pengéling-éling kuwé (ning ora nggoplé).

## 27:59

Dhawuha (Muhammad), “Sekabéhé pengalembana kantur dhateng Gusti Allah lan slamet-begya ingatasè kewula-kewulan-É sing Penjenengané pilih. Apa Gusti Allah sing lewih becik apa sing wong-wong kuwé sekuthokna (karo Penjenengané)?

## 27:60

Kesinggihan (apa udu) Penjenengané (Gusti Allah) sing wis nyiptakna langit lan bumi lan sing nurunaken banyu sekang langit nggo ko kabéh, banjur Ingsun uripna kanthi banyu kuwé kebon-kebon sing ketoné semanger? Ko ora bakal padha kewawa nguripna wit-witané kuwé. Apa neng ngarsané Gusti Allah ana Pengéran (sing liya)? Sebeneré dhéwéké kuwé wong sing padha nyimpang (sekang bebener).

## 27:61

Kesinggihan Penjenengané (Gusti Allah) sing wis nyiptakna bumi minangka papan nggo manggon, sing ndadékna kali neng sela-selané, sing ndadékna gunung-gunung nggo (neguhna) kuwé (bumi) lan ndadékna sewiji pemisah neng antaranè segara loro? [^603] Apa neng ngarsané Gusti Allah ana Pengéran (sing liya)? Sebeneré akéh-akéhé wong kuwé padha ora mengerténi.

[^603]: Sing démaksud segara loro neng kéné yakuwé segara sing asin lan kali sing gedhé maring segara. Kali sing anyeb kuwé sewisé butul muara ora langung dadi asin.

## 27:62

Kesinggihan Penjenengané (Gusti Allah) sing ngeparengna (penyuwunané) wong sing lagi kenang susah rikala dhéwéké nyenyuwun maring Penjenengané, lan ngilangna kesusahan lan ndadékna ko kabéh (menungsa) minangka khalifah (sing nerusna mimpin) neng bumi? Apa neng ngarsané Gusti Allah ana Pengéran (sing liya)? Banget semendhingé (nékmat paringané Gusti Allah) sing ko padha kémutan.

## 27:63

Kesinggihan Penjenengané (Gusti Allah) sing paring pituduh maring ko kabéh sejeroné pepeteng neng dharat lan segara lan sing nekakna angin minangka kabar bebungah seurungé (tekané) welas asih-É? Apa neng ngarsané Gusti Allah ana Pengéran (sing liya)? Mahaluhur Gusti Allah ingatasé apa sing dhéwéké padha sekuthokna.

## 27:64

Kesinggihan Penjenengané (Gusti Allah) sing nyiptakna (mahluk) sekang kawitané, banjur mbaléni kuwé (maning) lan sing paring rejeki maring ko kabéh sekang langit lan bumi? Apa neng sisihé Gusti Allah ana Pengéran (sing liya)? Ucapna, “Tidhokna bukti beneré ko kabéh, angger ko wong sing padha bener.”

## 27:65

Dhawuha (Muhammad), “Ora nana sewiji-wiji neng langit lan neng bumi sing ngawuningani prekara sing ora keton (gaib), kejaba Gusti Allah. Lan wong-wong kuwé ora ngaweruhi kapan dhéwéké kabéh bakal padha détangékna.”

## 27:66

Malah kawruhé wong-wong kuwé ngenani akhérat ora butul (nganah). Lewih-lewih dhéwéké padha mamang ingatasé prekara kuwé (akhérat). Apa maning wong-wong kuwé padha wuta ingatasé prekara kuwé.

## 27:67

Lan wong-wong sing mbangkang (kapir) padha ngucap, “Sewisé inyong padha dadi lemah lan (semana uga) kaki-nininé inyong kabèh, apa iya inyong bakal padha détokna (sekang kubur)?

## 27:68

Kawit gemiyén inyong padha wis déwéhi ancaman karo prekara kiyè (dinané détangékna); inyong lan kaki-nininé inyong kabéh. Sebeneré kiyé mung dongéngé wong jaman dhisit.

## 27:69

Ucapna (Muhammad), “Padha mlakua ko kabéh neng bumi, lan gatékna kepriwè wekasané wong-wong sing padha nglakoni dosa.

## 27:70

Lan sliramu aja susah ingatasé wong-wong kuwé, lan (dhadhané ko) aja krasa sesek ingatasè upaya rékadayané wong-wong mau.”

## 27:71

Lan dhéwéké kabéh (wong kapir) padha ngucap, “Kapan tekanè janji (siksa) kuwè, angger sampéyan wong sing bener.”

## 27:72

Dhawuha (Muhammad), “Bisa baé sebagéan sekang (siksa) sing ko padha njaluk désigrakna kuwè wis méh butul maring ko kabéh.”

## 27:73

Lan temen, Pengérané ko nyata-nyata kagungan kanugrahan (sing Penjenengané paringna) maring menungsa, ning akéh-akéhé wong mau padha ora kesuwun (sukur).

## 27:74

Lan temen, Pengérané ko ngawuningani apa sing deumpetna neng dhadhané wong-wong mau lan apa sing dhéwéké padha edhéngna.

## 27:75

Lan ora nana barang sewiji sing gaib (ora keton) neng langit lan bumi, kejaba (kecathet) neng Kitab sing nyata (lauh mahfuz).

## 27:76

Temen, Al-Qur’an kiyé nggenahna maring Bani Israil sebagéan akéh sekang (prekara) sing dhéwéké padha persulayakna.

## 27:77

Lan temen, (Al-Qur’an) kuwè nyata-nyata dadi pituduh lan kewelasan (rahmat) nggo wong-wong sing padha precaya.

## 27:78

Temen, Pengérané ko bakal ngrampungna (prekara) neng antarané wong-wong kuwé kanthi hukum-É, lan Penjenengané Mahadigdaya, Maha Ngawuningani.

## 27:79

Mangka pasraha maring Gusti Allah, temen sliramu (Muhammad) ana neng sejeroné bebener sing nyata.

## 27:80

Temen, sliramu ora kewawa ndadékna wong sing mati dadi bisa krungu lan (uga ora) ndadékna wong sing budheg bisa krungu pengajék-ajék, angger dhéwéké wis padha mléngos maring mburi.

## 27:81

Lan sliramu ora bakal bisa awéh pituduh maring wong picek sekang kesasaré. Sliramu ora bisa ndadékna (wong siji baé) krungu, kejaba wong-wong sing padha precaya maring ayat-ayat-É Ingsun, banjur dhéwéké padha pasrah awak (muslim).

## 27:82

Lan angger ucapan (ketetepan wektu musnahé ngalam) wis kelakon ingatasè wong-wong kuwé, Ingsun tokna makhluk gedhé sing duwè nyawa sekang bumi sing bakal ngucap maring wong-wong kuwé lamon gemiyén menungsa ora padha ngandel maring ayat-ayat-É Ingsun.

## 27:83

Lan (élinga) neng dina (rikala) Ingsun ngumpulna sekang saben umat, segolongan wong sing padha nggorohi ayat-ayat-É Ingsun, banjur dhéwéké kuwé padha débagi-bagi (dadi panthan-panthan).

## 27:84

Nganti angger wong-wong kuwé padha teka, Penjenengané (Gusti Allah) dhawuh, “Kenangapa ko kabéh padha nggorohna ayat-ayat-É Ingsun, mangkané ko kabéh ora padha duwé kawruh ngenani kuwé, [^604] utawa apa jané sing wis ko kabéh padha pergawé?”

[^604]: Maksudé: wong-wong musrik Arab nggorohna ayat-ayat-É Gusti Allah tanpa dépikir ndisit.

## 27:85

Lan ucapan (janji siksa) kelakon ingatasè wong-wong kuwé merga aniayané dhéwéké kabéh, mangka wong-wong kuwé ora bisa padha ngucap.

## 27:86

Apa dhéwéké kabéh ora padha nggatékna lamon Ingsun wis ndadékna wengi supayané wong-wong padha ngaso neng kono, lan (ndadékna) awan sing madhangi? Temen, neng sing mengkana kuwè ana tandha-tandha (agungè Gusti Allah) tumrap wong-wong sing padha precaya.

## 27:87

Lan (élinga) neng dina (rikala) slomprét désemprong, mangka padha njimprak apa sing ana neng langit lan apa sing ana neng bumi, kejaba sapa sing dékersakna (déning) Gusti Allah. Lan sekabéh-kabéhé padha sowan ngadhep (maring) Penjenenganè kanthi dhépé-dhépé.

## 27:88

Lan ko bakal weruh gunung-gunung, sing ujaré ko padha ajeg neng panggonané, mangkané gunung kuwé padha mlaku (kaya) lamuk mlaku. (Mengkana) ciptanané Gusti Allah sing nyipta samubarang kabéh kanthi sempurna. Temen, Penjenenganè Mahatliti ingatasè apa sing ko kabéh padha pergawé.

## 27:89

Sapa wongé sing nggawa kebecikan, mangka dhéwéké olih (piwales) sing lewih apik tenimbang kuwé, lan dhéwéké padha krasa aman sekang kagét (sing nggilani) neng dina kuwé.

## 27:90

Lan sapa wongè sing nggawa kepialan (prekara ala), mangka déblesekna rainè wong-wong kuwé maring njero neraka. Ko kabéh ora déparingi piwales, kejaba (imbang) karo apa sing wis ko padha pergawé.

## 27:91

Inyong (Muhammad) mung dédhawuhi nyembah maring Pengéran negari kiyé (Mekah) sing Penjenenganè wis ndadékna (kota) suci lan samubarang kabéh kuwé kagunganè Penjenenganè. Lan inyong dédhawuhi supaya inyong klebu wong sing pasrah awak (muslim),

## 27:92

lan supaya inyong macakna Al-Qur’an (maring menungsa). Sapa wongè olih pituduh mangka setemenè dhéwéké olih pituduh nggo (kebecikané) dhéwéké, lan sapa wongé kesasar, mangka dhawuha, “Setemenè inyong (kiyé) ora liya mung salah sijinè wong sing awéh pengéling-éling.”

## 27:93

Lan dhawuha (Muhammad), “Sekabéhé pangalembana katur maring Gusti Allah, Penjenenganè bakal ngawéruhna maring ko kabéh tandha-tandha (agung-È) Penjenenganè, mangka ko bakal padha ngaweruhi kuwé. Lan Pengéranmu ora limpé maring apa sing ko padha pergawé.”

## 28:1

Tha Siin Miim.

## 28:2

Kiyé ayat-ayat Kitab (Al-Qur’an) sing cetha (sekang Gusti Allah).

## 28:3

Ingsun wacakna maring sliramu sebagéan sekang riwayaté Musa lan Fir’aun kanthi bener nggo wong-wong sing padha precaya.

## 28:4

Temen, Fir’aun wis polah sewenang-wenang neng bumi lan ndadékna wargané crah-bubrah, dhéwéké nindhes segolongan sekang wong-wong kuwé (Bani Israil), dhéwéké nyembeléh anak-anak lanangé wong-wong kuwé lan ngejorna urip anak-anak wadoné. Temen, dhéwéké (Fir’aun) klebu wong sing gawé kerusakan.

## 28:5

Lan Ingsun bakal paring kanugrahan maring wong-wong sing ketindhes neng bumi (Mesir) kuwé, lan bakal ndadékna dhéwéké padha dadi pemimpin lan ndadékna dhéwéké klebu wong-wong sing marisi bumi.

## 28:6

Lan Ingsun teguhna pelungguhané wong-wong kuwé neng bumi lan Ingsun tidhokna maring Fir’aun lan Haman bareng-bareng wadyabala (tentara)né apa sing tansah déwedéni déning dhéwéké kabéh. [^605]

[^605]: Fir’aun kewatir terus prajané arep deancurna déning Bani Israil merga kuwé dhéwéké maténi anak-anak lanang sing lair sekang kaum Bani Israil. Ayat kiyé negesna arep ana kedadéan sing dekewatirna déning Fir’aun.

## 28:7

Lan Inyong wisikna maring biyungé Musa, “Susoni dhéwéké (Musa), lan angger ko kewatir ingatasé dhéwéké, mangka kéndhangna dhéwéké maring bengawan (Nil). Lan aja pisan-pisan ko wedi lan (uga) aja susah, setemené Ingsun bakal mbalékna dhéwéké maring ko, lan ndadékna dhéwéké sewiji utusan (rasul).”

## 28:8

Mangka dhéwéké déarah déning kulawargané Fir’aun supayané (mbésuk) dhéwéké dadi mungsuh lan kesusahan tumrap wong-wong kuwé. Setemené Fir’aun lan Haman karo wadyabalané kuwé klebu wong-wong sing salah.

## 28:9

Lan bojoné Fir’aun ngucap, “(Dhéwéké) kuwé pengayem ati tumrap inyong lan tumrap rika. Aja pisan-pisan rika padha maténi dhéwéké, moga-moga dhéwéké ana pigunané maring inyong kabéh utawa inyong padha ngalap dhéwéké dadi anak,” aridéné wong-wong kuwé padha ora nggliga (ngira Musa bakal dadi mungsuh).

## 28:10

Lan atiné biyungé Musa dadi ngewangwung. [^606] Temen, méh baé dhéwéké mertélakna kuwé (wewadi ngenani Musa), angger ora Ingsun teguhna atiné, supayané dhéwéké klebu wong-wong sing precaya (maring janjiné Gusti Allah).

[^606]: Sewisé biyungé Musa ngendhangaken Musa neng kali Nil, mangka krasa ngajog lan atiné mamang merga kewatir ingatasé keslametané Musa, malah méh baé dhéwéké nggembor njaluk tulung maring wong supaya njikot anaké maning, sing arep ndadékna kebukané wadi lamon Musa kuwé anaké dhéwéké.

## 28:11

Lan dhéwéké (biyungé Musa) ngucap maring sedulur wadoné Musa, “Tutna dhéwéké (Musa).” Mangka dhéwéké bisa weruh (Musa) sekang kadohan, lan wong-wong kaé padha ora krasa (lagi déawat-awati).

## 28:12

Lan Ingsun cegah dhéwéké (Musa) nyusu maring wong-wong wadon sing seurungé kuwé arep nyusoni (dhéwéké), mangka ngucap dhéwéké (sedulur wadoné Musa). “Apa ko gelem inyong tidhokna, keluwarga sing bakal ngopéni bocah kuwé nggo ko kabéh, lan dhéwéké padha bisa temindak becik maring bocahé?”

## 28:13

Mangka Ingsun balékna dhéwéké (Musa) maring biyungé, supaya seneng atiné lan ora susah, lan supaya dhéwéké ngaweruhi lamon janjiné Gusti Allah bener, ning akéh-akéhé wong ora padha ngaweruhi kuwé.

## 28:14

Lan sewisé dhéwéké (Musa) diwasa lan sempurna nalaré, Ingsun paringna maring dhéwéké hikmah (kenabian) lan kawruh. Lan mengkana kuwé Ingsun paring piwales maring wong-wong sing padha temindak becik.

## 28:15

Lan dhéwéké (Musa) mlebu maring kota (Memphis) rikala wargané lagi padha lena, mangka dhéwéké weruh neng njero kota kuwé ana wong lanang loro lagi padha gelut; sing siji wong sekang golongané (Bani Israil) lan sing siji sekang golongané mungsuhé (balané Fir’aun). Wong sing sekang golongané dhéwéké (Musa) njaluk tulung marang dhéwéké, nggo ngalahna wong sing sekang péhak mungsuhé, banjur Musa njotos wong mau, lan mungsuhé mau mati. Dhéwéké (Musa) ngucap, “Kiyé polahé sétan. [^607] setemené dhéwéké (sétan kuwé) mungsuh sing nyata-nyata mblangsakna.”

[^607]: Maksudé: Musa ngajog ingatasé matiné wong kuwé mau merga jotosané, merga dhéwéké ora duwé niyat maténi wong kuwé ning mung mbélani kaumé.

## 28:16

Dhéwéké (Musa) nyenyuwun, “Dhuh Pengéran kula, sejatosipun kula empun damel aniaya dhateng awak kula kiyambek, mangka ngampuntenana.” Mangka Penjenengané (Gusti Allah) ngampurani dhéwéké. Temen, Penjenengané Sing Maha Ngampuran, Mahaasih.

## 28:17

Dhéwéké (Musa) ngucap, “Dhuh Pengéran kula! Sekawit (sekawit) nékmat ingkang Penjenengan paringaken dhateng kula, mangka kula mboten bakal dados tiyang ingkang nulungi tumrap tiyang-tiyang ingkang sami damel dosa.”

## 28:18

Merga kuwé, dhéwéké (Musa) dadi kewedén ana neng kota kuwé karo ngenténi (akibat penggawéyané), dadakan wong sing wingi njaluk tulung ngorong-ngorong njaluk tulung (maning) maring dhéwéké. Musa ngucap maring wong kuwé, “Temen, ko wong sing nyata-nyata kesasar.”

## 28:19

Mangka rikala dhéwéké (Musa) arep njotos kanthi seru wong sing dadi mungsuhé dhéwéké sekloron kuwé, dhéwéké (mungsuhé) ngucap, “Hé Musa! Apa sampéyan arep maténi inyong, kayadéné wingi rikala sampéyan maténi sewiji wong? Sampéyan mung arep dadi wong sing temindak sewenang-wenang neng negari (kiyé), lan sampéyan ora bakal dadi wong sing gawé ketentreman.”

## 28:20

Lan sewijiné wong lanang kedhagar-dhagar teka sekang pinggirané kota karo ngucap, “Hé Musa! Setemené para punggawa negari lagi ngrembug ngenani sampéyan lan arep maténi sampéyan, mangka metua (sekang kota kiyé), setemené inyong klebu wong sing awéh pitutur maring sampéyan.”

## 28:21

Mangka metu dhéwéké (Musa) sekang kota kuwé kanthi rasa wedi, waspada (mbok ana wong sing nyusul utawa nyekel dhéwéké), dhéwéké nyenyuwun, “Dhuh Pengéran kula, slametaken kula saking tiyang-tiyang ingkang sami temindak aniaya (dolim) niku.”

## 28:22

Lan rikala dhéwéké nuju maring negari Madyan dhéwéké nyenyuwun maning, “Moga-moga Pengéranku nuntun inyong maring dalan sing bener.”

## 28:23

Lan rikala dhéwéké butul maring sumber banyu negari Madyan, neng kana dhéwéké ketemu seklompok wong sing lagi awéh nginum (kéwan angoné), lan dhéwéké weruh neng buriné wong akéh kuwé, wong wadon loro sing lagi ngadhang-adhangi (kéwan angoné). Dhéwéké (Musa) ngucap, “Apa karepmu (dénéng) temindak kaya kuwé)?” Wong wadon loro kuwé semaur, “Inyong kabéh kiyé ora bisa awéh nginum (kéwané inyong) seurungé para pangon kaé mbalékna (kéwan-kéwané kuwé), lan ramané inyong wong sing wis tuwa umuré.”

## 28:24

Mangka dhéwéké (Musa) awéh nginum (kéwané) wong wadon loro kuwé, banjur dhéwéké bali maring nggon sing aub lan nyenyuwun, “Dhuh Pengéran kula, sejatosipun kula éstu mbetahakén kesaénan (tetedhan) ingkang Penjenengan turunaken dhateng kula.”

## 28:25

Banjur teka maring Musa salah siji sekang wong wadon loro kuwé mlaku kanthi isin, dhéwéké ngucap, “Setemené ramaku ngundang sampéyan arep awéh piwales ingatasé (kebecikan)mu awéh nginum maring (kéwané) inyong kabéh.” Rikala (Musa) nekani ramané lan nyritakna maring dhéwéké riwayat (ngenani awaké dhéwék), dhéwéké ngucap, “Sampéyan aja wedi! Sampéyan wis slamet sekang wong-wong sing aniaya (dolim) kuwé.”

## 28:26

Lan salah siji sekang wong (wadon) loro kuwé ngucap, “Dhuh ramaku! Dadékna dhéwéké rewang (nggo inyong kabéh), setemené wong sing paling becik sing rika jikot dadi rewang (nggo inyong kabéh) kuwé wong sing kuwat lan bisa deprecaya.”

## 28:27

Dhéwéké (Syuaib) ngucap, “Setemené inyong duwé karep njodhokna sampéyan karo salah sijiné anak wadoné inyong kiyé, kanthi sarat sampéyan dadi rewangé inyong nganti wolung tahun, lan angger sampéyan sempurnakna dadi sepuluh taun mangka kuwé (dadi kebecikan) sekang sampéyan, lan inyong ora duwé ancas (tujuan) ngebot-bot sampéyan. Insya Allah sampéyan bakal mertelani inyong kiyé wong sing becik.”

## 28:28

Dhéwéké (Musa) ngucap, “Kuwé (janji) antarané inyong karo rika. Sing endi baé jangka wektu loro détemtokna kuwé sing inyong lakoni, mangka ora nana jalukan (tambahan) ingatasé awaku (maning). Lan Gusti Allah dadi seksi ingatasé apa sing dhéwék kabéh ucapna.”

## 28:29

Mangka rikala Musa wis ngrampungna wektu sing wis détemtokna kuwé lan dhéwéké mangkat karo kulawargané, dhéwéké weruh geni neng léréng gunung, [^608] dhéwéké ngucap maring kulawargané, “Enténana (neng kéné), setemené inyong weruh geni, moga-moga inyong bisa nggawa sewiji werta maring ko kabéh sekang (panggonan) geni kuwé utawa (nggawa) geni semendhing supayané ko bisa ngangetna awak.”

[^608]: Sewisé Musa a.s. ngrampungna perjanjian karo Syu'aib a.s. dhéwéké mangkat bareng kulawargané lan pirang-pirang wedhus sing déwéhi déning mertuwané, mangka neng sewijiné wengi sing peteng dhédet lan adhem Musa a.s. butul neng salah siji panggonan ning saben dhéwéké ngurubna geni, geni kuwé ora bisa murub. Kedadéan kuwé banget gawé Musa krasa aneh mangka Musa ngucap maring bojoné kaya neng ayat 29 kuwé.

## 28:30

Mangka rikala (Musa) butul maring (panggonan) geni kuwé, dhéwéké detimbali sekang (prenah) pinggir iring tengen lebak, sekang sewijiné wit, neng sekothak lemah sing déberkahi, “Hé Musa! Setemené, Ingsun kiyé Gusti Allah, Pengérané sekabéh ngalam! [^609]

[^609]: Neng panggonan lan wektu kuwé Musa a.s. molahi dedhapuk dadi rasul.

## 28:31

Lan balangna tekenmu.” Mangka rikala dhéwéké (Musa) weruh teken kuwé obah-obah kayadéné ula sing (giras), dhéwéké mlayu mbalik maring mburi tanpa nylinguk. (Gusti Allah dhawuh), “Hé Musa! Ngénéha lan aja wedi. Setemené ko klebu wong-wong sing aman.

## 28:32

Lebokna tanganmu maring gulon klambimu, kuwé bakal metu (dadi) putih (mencorong) tanpa cacad. Lan sidhaképna tangan loromu maring dhadhamu angger kewedén. Kuwé mukjijat loro sekang Pengéranmu (sing bakal sliramu tidhokna) maring Fir’aun lan para punggawané. Setemené dhéwéké kabéh kuwé wong-wong sing padha dosa (pasék).”

## 28:33

Dhéwéké (Musa) ngucap, “Dhuh Pengéran kula, kula empun mejahi maténi setunggil tiyang saking golonganipun tiyang-tiyang nika, saéngga kula ajrih kiyambeké sami ajeng mejahi kula.

## 28:34

Lan sedhérék kula Harun, kiyambeké langkung cetha pengucapipun ketimbang kula, [^610] mangka mugi Penjenengan ngutus kiyambeké sareng kula minangka batir ingkang ngrewangi nggé ngleresaken (ucapan) kula; sejatosipun kula ajrih tiyang-tiyang niku ajeng nggorohakén kula.”

[^610]: Nabi Musa a.s. seliyané ngrasa wedi maring Fir’aun uga ngrasa kurang lancar pengucapé ngadhepi Fir’aun. Mangka nyenyuwun supayané Gusti Allah ngutus Harun a.s bareng dhéwéké sing lewih lancar ngucapé.

## 28:35

Penjenengané (Gusti Allah) dhawuh, “Ingsun bakal nguwatna (ngrewangi) sliramu kanthi sedulurmu, lan Ingsun paring maring sliramu sekloron kekuwasan sing gedhé, mangka wong-wong kuwé ora bakal bisa nyandhak sliramu kabéh; (mangkata sliramu sekloron) kanthi nggawa mukjijat Ingsun, sliramu sekloron lan wong-wong sing padha mélu sliramu sing bakal menang.”

## 28:36

Mangka rikala Musa teka maring wong-wong kuwé kanthi (nggawa) mukjijat Ingsun kabéh sing nyata, dhéwéké padha ngucap, “Kiyé mung sihir sing dégawé-gawé, lan inyong kabéh ora nglakon krungu (sing kaya) kiyé sekang kaki-nininé inyong kabéh gemiyén.”

## 28:37

Lan dhéwéké (Musa) semaur, “Pengéranku lewih ngawuningani sapa sing (pantes) nggawa pituduh sekang sisihé Penjenengané lan sapa sing bakal olih pungkasan (sing apik) neng akhérat. Setemené wong-wong sing padha aniaya (dolim) ora bakal olih kemenangan.”

## 28:38

Dhéwéké Fir’aun ngucap, “Hé para pemimpiné kaumku! Inyong ora ngaweruhi ana pengéran nggo ko kabéh kejaba inyong. Mangka, bakarna lemah lempung nggo inyong hé, Haman (nggo gawé bata), banjur gawékna gedhong (menara) sing dhuwur nggo inyong supaya inyong bisa munggah lan weruh Pengérané Musa, lan inyong precaya lamon dhéwéké klebu tukang goroh.”

## 28:39

Lan dhéwéké (Fir’aun) lan wadyabalané (tentarané) padha temindak angkuh neng bumi tanpa alesan sing bener, lan wong-wong kuwé padha ngira lamon dhéwéké kabéh ora bakal débalékna maring Ingsun.

## 28:40

Mangka Ingsun siksa dhéwéké (Fir’aun) karo wadyabalané, lan Ingsun balangna wong-wong kuwé maring segara. Mangka gatékna kepriwé wekasané wong sing padha aniaya (dolim).

## 28:41

Lan Ingsun dadékna wong-wong kuwé para pemimpin sing ajék (menungsa) maring neraka lan neng dina Kiyamat dhéwéké kabéh ora bakal detulungi.

## 28:42

Lan Ingsun susulna laknat maring wong-wong kuwé neng dunya kiyé; éwadéné neng dina Kiyamat dhéwéké kelebu wong-wong sing padha dédohna (sekang kewelasané Gusti Allah).

## 28:43

Lan temen, wis Ingsun paringna maring Musa kitab (Taurat) seuwisé Ingsun tumpes umat-umat sing dhisit, nggo dadi pepadhang tumrap menungsa lan pituduh sarta kewelasan, supaya wong-wong kuwé padha olih piwulang.

## 28:44

Lan sliramu (Muhammad) ora neng prenah kulon (lebak suci Tuwa) rikala Ingsun paring préntah maring Musa, lan sliramu uga udu klebu wong sing nyekséni (kedadéan kuwé),

## 28:45

ning Ingsun wis nyiptakna sewetara umat, lan wis keliwat ingatasé wong-wong kuwé wektu sing lawas, lan sliramu (Muhammad) ora manggon karo warga Madyan kanthi macakna ayat-ayat-É Ingsun maring wong-wong kuwé, ning Ingsun wis ngutus rasul-rasul.

## 28:46

Lan sliramu (Muhammad) ora neng péreké Tur (gunung) rikala Ingsun nimbali (Musa), ning (Ingsun utus sliramu) minangka dadi kewelasan (rahmat) sekang Pengéranmu, supaya sliramu awéh pengéling-éling maring kaum (Quraisy) sing ora detekani déning wong sing awéh pengéling-éling seurungé sliramu supaya wong-wong kuwé padha olih piwulang.

## 28:47

Lan supaya wong-wong kuwé ora padha ngucapna rikala dhéwéké padha nampa siksa merga apa-apa sing dhéwéké padha lakoni, “Dhuh Pengéran kula sami, kenging napa Penjenengan mboten ngutus setunggil rasul dhateng kula, supados kula sedaya midhérék ayat-ayat-É Penjenengan lan kelebet tiyang ingkang sami pitados (mukmin).”

## 28:48

Mangka rikala bebener (Al-Qur’an) wis teka maring wong-wong kuwé sekang sisihé Ingsun, dhéwéké kabéh padha ngucap, “Kenangapa ora déparingna maring slirané (Muhammad) kayadéné sing wis déparingna maring Musa gemiyén?” Apa ora wong-wong jaman gemiyén (uga) padha ingkar maring apa sing déparingna maring Musa gemiyén? Wong-wong kuwé gemiyén padha ngucap. “(Musa lan Harun kuwé) tukang sihir [^611] loro sing padha tulung-tulungan.” Lan wong-wong kuwé (uga) ngucap, “Setemené inyong kabéh babar pisan ora precaya maring siji-siji wong-wong sekloron kuwé.”

[^611]: Miturut sebagéan ahli tapsir, sing démaksud sihran yakuwé kitab taurat lan Al-Qur’an

## 28:49

Dhawuha (Muhammad), “Tekakna sewiji kitab déning ko kabéh sekang sisihé Gusti Allah sing kitab kuwé lewih awéh pituduh tenimbang sekloroné (Taurat lan Al-Qur’an), mesthi inyong bakal nurut maring kuwé, angger ko kuwé wong sing padha bener.”

## 28:50

Mangka rikala wong-wong mau ora padha nyauri (tantanganmu), mangka kawruhana lamon dhéwéké kabéh mung nuruti kekarepané dhéwéké. Lan sapa sing lewih kesasar tenimbang wong sing padha nuruti kekarepané tanpa olih pituduh sekang Gusti Allah semendhing-mendhinga? Temen, Gusti Allah ora paring pituduh maring wong sing padha aniaya (dolim).

## 28:51

Lan temen, Ingsun wis mbutulna ucapan kiyé (Al-Qur’an) maring wong-wong kuwé supaya dhéwéké kabéh padha ngémut-émut kuwé.

## 28:52

Wong-wong sing wis Ingsun paringi Al-Kitab seurungé Al-Qur’an, dhéwéké kabéh (uga) padha precaya maring (Al-Qur’an).

## 28:53

Lan rikala déwacakna (Al-Qur’an) maring wong-wong kuwé, dhéwéké padha ngucap, “Inyong kabéh precaya maring kiyé, setemené (Al-Qur’an) kuwé sewiji bebener sekang Pengérané inyong kabéh. Temen, seurungé (kiyé) inyong wong sing padha pasrah (muslim).”

## 28:54

Wong-wong kuwé déparingi ganjaran ping pindho (merga precaya maring Taurat lan Al-Qur’an) jalaran sabaré dhéwéké kabéh, lan wong-wong kuwé nolak kejahatan nganggo kebecikan, lan nyumbangna (infak) sebagéan sekang rejeki sing wis Ingsun paringna maring dhéwéké kabéh.

## 28:55

Lan angger wong-wong kuwé padha krungu ucapan sing ala, dhéwéké padha mléngos sekang (ucapan) kuwé lan ngucap, “Nggo inyong lakon-lakoné (amal) inyong, lan nggo ko kabéh lakon-lakonmu, moga-moga ko padha slamet, inyong kabéh ora kepéngin (srawung) karo wong-wong sing bodho.”

## 28:56

Temen, sliramu (Muhammad) ora bisa awéh pituduh maring wong sing sliramu welasi, ning Gusti Allah paring pituduh maring wong-wong sing Penjenengané kersakna, lan Penjenengané lewih ngawuningani wong-wong sing padha gelem nampa pituduh.

## 28:57

Lan dhéwéké padha ngucap, “Angger inyong kabéh padha mélu maring pituduh bareng sampéyan, mesthi inyong bakal padha déurak sekang negariné inyong.” (Gusti Allah dhawuh) Apa ora wis Ingsun teguhna kelungguhané wong-wong kuwé neng tanah haram (panggonan sing suci) sing aman, sing detekani maring panggonan kuwé rupa-rupa woh-wohan sekang werna-werna (wit-witan) minangka rejeki (nggo ko kabéh) sekang sisihé Ingsun? Ning akéh-akéhé sekang wong-wong mau padha ora mengerténi.

## 28:58

Lan sepira akéhé (warga) negari sing wis padha seneng-seneng neng penguripané sing wis Ingsun tumpes, mangka ya kuwé panggonané wong-wong mau sing ora depanggoni (maning) sewisé dhéwéké kabéh, kejaba mung semendhing. Lan mung Ingsun pribadi sing marisi kuwé. [^612]

[^612]: Maksudé: sewisé dhéwéké kabéh ancur panggonan kuwé wis suwung lan ora demakmurna maning, banjur panggonan kuwé mbalik maring sing duwé hak yakuwé Gusti Allah.

## 28:59

Lan Pengéranmu ora bakal numpes negari-negari, seurungé Penjenengané ngutus sewiji utusan neng pusat kotané sing macakna ayat-ayat-É Ingsun maring wong-wong kuwé; lan (uga) ora naté Ingsun numpes (warga) negari; kejaba wargané padha temindak aniaya (dolim).

## 28:60

Lan apa baé (bandha, pangkat, keturunan) sing déparingna maring ko kabéh, mangka kuwé mung kesenengané urip kedunyan lan pepaésé; éwadéné apa sing neng sisihé Gusti Allah kuwé lewih apik lan lewih langgeng. Apa ko kabéh padha ora mengerténi?

## 28:61

Mangka apa padha wong sing Ingsun janjékna maring dhéwéké kabéh kanthi janji sing becik (suwarga) banjur dhéwéké mekolih kuwé, karo wong sing Ingsun paringi urip seneng neng dunya; [^613] banjur rikala dina Kiyamat dhéwéké kelebu wong-wong sing padha deséréd (maring njero neraka)?

[^613]: Maksudé: wong sing déwéhi kanékmatan urip neng dunya ning ora denggo nggolét kesbecikan  urip akhérat, merga kuwé dhéwéké neng akhérat délebokna neraka.

## 28:62

Lan élinga dina rikala Penjenengané (Gusti Allah) nimbali wong-wong kuwé lan dhawuh, “Neng ngendi sekuthon-sekuthoné Ingsun sing ganu ko padha kira?”

## 28:63

Wong-wong sing wis mesthi bakal olih ukuman ngucap, “Dhuh Pengéran kula sami, tiyang-tiyang niki nggih niku tiyang ingkang kula sami sasaraken; kula sami sasaraken tiyang-tiyang niku kados déné kula (kiyambek) sami kesasar, kula sedaya mertelakaken dhateng Penjenengan, mboten urusan (dhateng tiyang-tiyang niku), kiyambeké niku éstu sami mboten pisan-pisan nyembah kula sedaya.”

## 28:64

Lan dédhawuhna (maring wong-wong kuwé), “Celuken sekuthon-sekuthoné ko kabéh,” banjur dhéwéké padha celuk-celuk, ning sing deceluki ora padha semaur, lan wong-wong kuwé padha weruh siksa. (Dhéwéké kuwé padha kepéngin) énggané gemiyén wong-wong kuwé padha gelem nampa pituduh.

## 28:65

Lan (élinga) neng dina rikala Penjenengané (Gusti Allah) nimbali wong-wong kuwé, lan dhawuh, “Apa wangsulané ko kabéh maring para utusan?”

## 28:66

Mangka, peteng tumrap wong-wong kuwé sekabéh alesan neng dina kuwé, merga kuwé dhéwéké ora padha takon-takonan.

## 28:67

Mangka anadéné wong sing tobat lan precaya, lan nglakoni kebecikan, mangka moga-moga dhéwéké klebu wong sing padha begya.

## 28:68

Lan Pengéranmu nyiptakna lan milih apa sing Penjenengané kersakna. Tumrap dhéwéké (menungsa) ora nana pilihan. Mahasuci Gusti Allah lan Mahaluhur Penjenengané sekang apa sing wong-wong kuwé padha sekuthokna.

## 28:69

Lan Pengéranmu ngawuningani apa sing padha deumpetna neng njero dhadhané dhéwéké lan ngawuningani apa sing dhéwéké padha edhéngna.

## 28:70

Lan Penjenengané (Gusti Allah), ora nana Pengéran (sing patut désembah) kejaba Penjenengané, sekabéh pengalembana konjuk Penjenengané neng dunya lan akhérat, lan kagungan Penjenengané sekabéh penemton, lan maring Penjenengané ko kabéh débalékna.

## 28:71

Dhawuha (Muhammad), “Kepriwé penemumu umpamané Gusti Allah ndadékna nggo ko kabéh, wengi terus-terusan nganti dina Kiyamat. Sapa sembahan seliyané Gusti Allah sing bakal nekakna cahya padhang maring ko kabéh? Apa ko ora padha krungu?”

## 28:72

Dhawuha (Muhammad) “Kepriwé penemumu umpamané Gusti Allah ndadékna nggo ko kabéh, awan kuwé terus-terusan nganti dina Kiyamat. Sapa sembahan seliyané Gusti Allah sing bakal nekakna wengi maring sliramu minangka nggo wektuné ko padha ngaso? Apa ko ora padha nggatékna?”

## 28:73

Lan kuwé (merga) kewelaséné Gusti Allah, Penjenengané ndadékna wektu awan lan wengi, supaya ko padha ngaso neng wektu wengi lan supaya ko padha nggolét sebagéan peparingé Penjenengané (neng wektu awan) lan supaya ko padha kesuwun (sukur) maring Penjenengané.

## 28:74

Lan (élinga) neng dina rikala Penjenengané (Gusti Allah) nimbali wong-wong kuwé, lan dhawuh, “Neng endi sekuthon-sekuthoné Ingsun sing gemiyén ko padha sangka?”

## 28:75

Lan Ingsun tekakna sekang saben umat sewiji seksi, [^614] banjur Ingsun dhawuh, “Pertelakna bukti beneré ko,” mangka padha ngaweruhi wong-wong kuwé lamon sing hak (bebener) kuwé kagungané Gusti Allah lan ilang sekang dhéwéké kabéh apa sing gemiyén dhéwéké padha ana-anakna.

[^614]: Sing démaksud: seksi neng kéné yakuwé rasul sing déutus maring dhéwéké sawetara wektu.

## 28:76

Setemené Karun klebu kaumé Musa, [^615] ning dhéwéké temindak aniaya (dolim) maring wong-wong kuwé, lan Ingsun wis paring kenugrahan maring dhéwéké gudhang bandha sing kunci-kunciné temen abot depikul déning wong-wong sing rosa. (Élinga) rikala kaumé ngucap maring dhéwéké, “Aja pisan-pisan ko keliwat bangga. Temen, Gusti Allah ora karenan maring wong sing padha mbanggakna awaké dhéwék.”

[^615]: Karun yakuwé salah sijiné anak pamané  Nabi Musa a.s.

## 28:77

Lan padha nggoléta (ganjaran) negari akhérat kanthi apa sing wis déparingna déning Gusti Allah maring ko kabéh, ning aja pisan-pisan ko kelalekna bagéanmu neng dunya lan lakonana kebecikan (maring wong liya), kayadéné Gusti Allah wis paring kebecikan maring ko kabéh, lan aja pisan-pisan ko padha gawé kerusakan neng bumi. Temen, Gusti Allah ora karenan maring wong-wong sing padha gawé kerusakan.

## 28:78

Dhéwéké (Karun) ngucap, “Setemené inyong déparingi (bandha kuwé), mung merga kawruh sing tek duwéni.” Apa dhéwéké ora ngaweruhi, lamon Gusti Allah wis numpes umat-umat seurungé sing lewih kuwat tenimbang dhéwéké, lan lewih akéh olihé ngumpulna bandha? Lan wong-wong sing padha dosa kuwé ora perlu détakoni ngenani dosa-dosané dhéwéké kabéh.

## 28:79

Mangka dhéwéké (Karun) metu maring kaumé kanthi kemoncerané. Wong-wong sing padha kepéngin penguripan dunya ngucap, “Moga-moga inyong kabéh padha duwé bandha kayadéné apa sing wis déparingna maring Karun, setemené dhéwéké nyata-nyata wong sing duwé kebegyan sing gedhé.”

## 28:80

Ning wong-wong sing déparingi kawruh padha ngucap, “Cilaka ko padha! Kawruhana, ganjarané Gusti Allah lewih apik nggo wong-wong sing padha precaya lan nglakoni kebecikan, lan (ganjaran sing gedhé) kuwé mung depekolih déning wong-wong sing padha sabar.”

## 28:81

Mangka Ingsun blesekna dhéwéké (Karun) karo umahé maring njero bumi. Mangka ora nana nggo dhéwéké sewiji golongan sing bakal nulungi dhéwéké kejaba Gusti Allah, lan dhéwéké ora klebu wong sing bisa mbélani awaké dhéwék.

## 28:82

Lan wong-wong sing winginé ngangen-angenaken drajaté (Karun) kuwé padha ngucap, “Dhuh, nyata bener lamon Gusti Allah sing njembarna rejeki nggo sapa wongé sing Penjenengané kersakna neng antarané kewula-kewula-Né lan matesi (tumrap sapa baé sing Penjenengané kersakna neng antarané kewula-kewula-Né). Sekirané Gusti Allah ora nglubérna peparing-É maring inyong kabéh, mesthi Penjenengané uga wis mblesekna inyong kabéh. Dhuh, nyata bener lamon ora bakal begya wong sing padha ngingkari (nékmaté Gusti Allah).”

## 28:83

Negari akhérat kuwé Ingsun gawé nggo wong-wong sing padha ora gemedhé lan ora gawé kerusakan neng bumi. Lan pungkasan (sing apik) [^616] kuwé nggo wong-wong sing padha semarah (takwa).

[^616]: Yakuwé suwarga

## 28:84

Sapa wongé sing teka kanthi (nggawa) kebecikan, mangka dhéwéké bakal olih (ganjaran) sing lewih apik tenimbang kebecikané kuwé; lan sapa wongé teka kanthi (nggawa) kejahatan, mangka wong-wong sing nglakoni kejahatan kuwé mung déparingi piwales (imbang) karo apa sing wis dhéwéké padha pergawé.

## 28:85

Setemené (Gusti Allah) sing majibna sliramu (Muhammad) nggo (ngleksanakna hukum-hukum) Al-Qur’an, temen-temen bakal mbalékna sliramu maring panggonan bali. [^617] Dhawuha (Muhammad), “Pengéranku ngawuningani wong sing nggawa pituduh lan wong-wong neng sejeroné kesasar sing nyata.”

[^617]: Maksudé panggonan nggo bali neng kéné yakuwé kota Mekah. Kiyé sewijiné janjiné Gusti Allah, Nabi Muhammad s.a.w. arep bali maring Mekah dadi wong sing menang, lan kiyé wis kedadéan wektu taun kaping wolu hijriyah rikala Nabi naklukna Mekah. Kiyé uga salah sijiné mukjijaté Nabi.

## 28:86

Lan sliramu (Muhammad) ora tau ngarep-arep supaya Kitab (Al-Qur’an) kuwé déturunaken maring sliramu, ning Al-Qur’an kuwé déturunaken minangka kewelasan (rahmat) sekang Pengéranmu, merga kuwé aja pisan-pisan sliramu dadi penulung tumrap wong sing padha mbangkang (kapir),

## 28:87

lan aja nganti wong-wong mau ngalang-ngalangi sliramu (Muhammad) nggo (mbutulna) ayat-ayat-É Gusti Allah, sewisé ayat-ayat kuwé déturunaken maring sliramu, lan ajéka (menungsa) supaya (precaya) maring Pengéranmu, lan sliramu aja kelebu wong-wong sing padha nyekuthokna (musrik).

## 28:88

Lan sliramu aja (uga) padha nyembah Pengéran kejaba Gusti Allah. Ora nana Pengéran (sing patut désembah) kejaba Penjenengané. Samubarang kabéh mesthi sirna, kejaba Gusti Allah. Sekabéh putusan dadi kewenangané Gusti Allah, lan mung maring Penjenengané ko kabéh bakal débalékna.

## 29:1

Alif Laam Miim.

## 29:2

Apa menungsa padha ngira lamon dhéwéké bakal dejorna mung kanthi ngucap, “Inyong kabéh wis padha precaya,” lan wong-wong kuwé ora déuji?

## 29:3

Lan temen, Ingsun wis nguji wong-wong seurungé dhéwéké kabéh, mangka Gusti Allah mesthi ngawuningani wong-wong sing bener lan mesthi ngawuningani wong-wong sing padha goroh.

## 29:4

Utawa apa wong-wong sing padha nglakoni kejahatan kuwé ngira dhéwéké kabéh bakal luput sekang (siksa)né Ingsun? Banget alané apa sing dhéwéké padha tetepna kuwé!

## 29:5

Sapa wongé sing ngarep-arep sapatemon karo Gusti Allah, mangka setemené wektu (sing déjanjékna) Gusti Allah mesti tekané. Lan Penjenengané Sing Maha Midhanget, Maha Ngawuningani.

## 29:6

Lan sapa wongé nglakoni lelabuh (jihad), mangka setemené lelabuhé kuwé nggo awaké dhéwék. Temen, Gusti Allah Mahasugih (ora mbutuhna apa-apa) sekang sekabéh ngalam.

## 29:7

Lan wong-wong sing padha precaya lan sing nglakoni kebecikan, mesthi bakal Ingsun busek keluputan-keluputané, lan wong-wong kuwé mesthi Ingsun paringi piwales sing lewih apik tenimbang apa sing dhéwéké padha pergawé.

## 29:8

Lan Ingsun wajibna maring menungsa supaya (nglakoni) kebecikan maring wong tuwa sekloron. Lan angger sekloroné meksa ko supaya nyekuthokna Ingsun karo sewiji-wiji sing ko ora duwé kawruh ngenani kuwé, mangka aja pisan-pisan ko padha nuruti sekloroné. Mung maring Ingsun panggonané ko kabéh bali, lan bakal Ingsun wertakna maring ko kabéh apa sing wis ko padha pergawé.

## 29:9

Lan wong-wong sing padha precaya lan sing padha nglakoni kebecikan, dhéwéké kabéh kuwé mesthi Ingsun lebokna maring (golongan)né wong sing apik (saléh).

## 29:10

Lan neng antarané menungsa ana sebagéan sing ngucap, “Inyong kabéh padha precaya maring Gusti Allah,” ning angger dhéwéké délarani (merga dhéwéké precaya) maring Gusti Allah, dhéwéké padha nganggep coban sekang menungsa kuwé minangka siksa sekang Gusti Allah. [^618] Lan angger teka pitulungan sekang Pengéranmu, mesthi wong-wong kuwé bakal ngucap, “Setemené inyong padha bareng karo ko kabéh.” Apa Gusti Allah ora lewih ngawuningani apa sing ana neng njero dhadhané kabéh menungsa?

[^618]: Maksudé, wong kuwé wedi karo aniaya-aniayané wong liya maring dhéwéké merga precayaé, kaya wediné maring siksané Gusti Allah, merga kuwé precayaé détinggal.

## 29:11

Lan Gusti Allah mesthi ngawuningani wong-wong sing precaya lan Penjenengané mesthi ngawuningani wong-wong sing mung lamis (munapék).

## 29:12

Lan wong-wong sing mbangkang (kapir) padha ngucap maring wong-wong sing precaya, “Padha mélua maring dalané inyong kabéh, lan inyong bakal mikul dosa-dosamu,” mangkané dhéwéké kuwé ora padha (kewawa) mikul dosané awaké dhéwék. Setemené wong-wong kuwé nyata-nyata tukang goroh.

## 29:13

Lan dhéwéké kabéh kuwé temen bakal mikul dosa-dosané dhéwéké pribadi, lan dosa-dosa liyané bareng karo dosané wong-wong mau, lan neng dina Kiyamat dhéwéké kabéh kuwé mesthi bakal détakoni ngenani apus-apus sing tansah dhéwéké padha ana-anakna.

## 29:14

Lan temen, wis Ingsun utus Nuh maring kaumé, mangka dhéwéké manggon bareng wong-wong mau sewu taun dekurangi séket taun. Banjur wong-wong kuwé kesapu déning blabur gedhé, éwadéné wong-wong kuwé klebu wong-wong sing aniaya (dolim).

## 29:15

Mangka Ingsun slametna Nuh lan wong-wong sing neng njero prahu kuwé, lan Ingsun dadékna (kedadéan) kuwé minangka piwulang nggo sekabéh menungsa.

## 29:16

Lan (élinga) Ibrahim, rikala dhéwéké ngucap maring kaumé, “Padha nyembaha maring Gusti Allah lan padha semaraha maring Penjenengané. Sing mengkana kuwé mesthi lewih apik tumrap ko kabéh, angger ko padha ngaweruhi.

## 29:17

Setemené sing ko padha sembah seliyané Gusti Allah mung brehala-brehala (reca), lan ko padha gawé kepalsuan. [^619] Setemené apa sing ko padha sembah seliyané Gusti Allah kuwé ora bisa awéh rejeki maring ko kabéh; mangka padha nyuwuna rejeki sekang Gusti Allah, lan sembaha Penjenengané lan padha kesuwuna (sukur) maring Penjenengané. Mung maring Penjenengané ko kabéh bakal débalékna.

[^619]: Maksudé, dhéwéké kabéh nganggep reca-reca kuwé bisa awéh sapangat maring dhéwéké neng sisihé Gusti Allah, lan kiyé jan-jané goroh.

## 29:18

Lan angger ko kabéh (wong kapir) padha nggorohna, mangka temen, umat seurungmu uga padha nggorohna (utusan-utusan). Lan kewajibané rasul kuwé mung mbutulna (agamané Gusti Allah) kanthi gamblang.”

## 29:19

Lan apa wong-wong kuwé ora padha nggatékna kepriwé Gusti Allah ngawiti ciptanan (mahluk), banjur Penjenengané mbaléni (maning). Temen, sing mengkana kuwé gampang mungguhé Gusti Allah.

## 29:20

Ucapna, “Padha mlakua neng bumi, mangka gatékna kepriwé (Gusti Allah) ngawiti ciptanan (mahluk), banjur Gusti Allah ndadékna kedadéan sing pungkasan. [^620] Temen, Gusti Allah Mahakewasa ingatasé samubarang kabéh.

[^620]: Gusti Allah nangékna menungsa sewisé mati neng akhérat.

## 29:21

Penjenengané (Gusti Allah) paring siksa maring sapa sing Penjenengané kersakna lan paring kewelasan (rahmat) maring sapa sing Penjenengané kersakna, lan mung maring Penjenengané ko kabéh bakal débalékna.

## 29:22

Lan ko kabéh babar pisan ora bisa uwal (sekang siksané Gusti Allah) neng bumi utawa neng langit, lan ora nana pengayom lan sing tulung tumrap ko kabéh seliyané Gusti Allah.

## 29:23

Lan wong-wong sing padha ngingkari ayat-ayat-É Gusti Allah lan sapatemon karo Penjenengané, dhéwéké padha medhot pengarep-arep ingatasé kewelasan Ingsun, lan wong-wong kuwé bakal olih siksa sing perih.

## 29:24

Mangka ora nana wangsulan sekang kaumé (Ibrahim), seliyané ngucap, “Paténi utawa obong baé dhéwéké,” banjur Gusti Allah nylametna dhéwéké saka geni. Temen, neng sing mengkana kuwé mesthi ana tandha-tandha (agungé Gusti Allah) tumrap wong sing precaya.

## 29:25

Lan dhéwéké (Ibrahim) ngucap, “Setemené brehala-brehala sing ko padha sembah seliyané Gusti Allah, mung nggo gawé rasa welas asih neng antarané ko kabéh neng penguripan dunya, banjur neng dina Kiyamat sebagéané ko bakal padhadéné ngingkari lan padhadéné nyupatani; lan panggonan balimu yakuwé neraka, lan babar pisan ora nana sing tulung maring ko kabéh.”

## 29:26

Mangka Lut mbenerna (kenabiané Ibrahim). Lan dhéwéké (Ibrahim) ngucap, “Setemené inyong kudu boyongan maring (panggonan sing dédhawuhna) Pengéranku; temen, Penjenengané Sing Mahadigdaya, Mahawicaksana.

## 29:27

Lan Ingsun nugrahakna maring Ibrahim, Ishak (anak) lan Yakub (putu); lan Ingsun dadékna (paringna) kenabian lan kitab maring keturunané, lan Ingsun paringna maring dhéwéké piwales neng dunya; [^621] lan setemené dhéwéké neng akhérat, klebu wong sing apik (saléh).

[^621]: Kanthi awéh anak putu sing apik, kenabian sing ora nana pedhoté maring keturunané, lan pengalembana sing apik.

## 29:28

Lan (élinga) rikala Lut ngucap maring kaumé, “Ko kabéh nyata-nyata nglakoni penggawéan sing njijihi banget (njambu/lanang dhemen lanang) sing urung nglakon dépergawé déning sewiji baé sekang umat-umat seurungé ko kabéh.

## 29:29

Apa pantes ko padha méreki (ndhemeni) wong lanang, ngrampog (motong dalan) [^622] lan nglakoni kejahatan neng papan-papan pesamuanmu? Mangka wangsulané kaumé ora liya mung ngucap, “Tekakna maring inyong kabéh siksané Gusti Allah, angger ko kuwé klebu wong-wong sing bener.”

[^622]: Sebagéan musafir negesi taqta’unas sabil kanthi “nglakokna pegawéan clemer tumrap wong-wong sing sedawané lelungan”, merga dhéwéké padha sebagéan gedhé nglakoni njambu (lanang dhemen lanang) kuwé maring dhayoh-dhayoh sing teka maring désané. Ana maning sing negesi kanthi “ngrusak dalan keturunan” merga dhéwéké padha nglakoni njambu (homoseksual).

## 29:30

Dhéwéké (Lut) nyenyuwun, “Dhuh, Pengéran kula, mugi nulungi kula (kanthi ndhawahaken siksa) dhateng golongan ingkang damel kerisakan niku.”

## 29:31

Lan nalika utusan Ingsun (para malaékat) nekani Ibrahim kanthi nggawa kabar bebungah, [^623] malaékat kuwé padha ngucap, “Temen, inyong bakal numpes warga kota (Sodom) kiyé merga wargané nyata-nyata wong sing padha aniaya (dolim).”

[^623]: Warta menawa Nabi Ibrahim a.s arep kanugrahan putra.

## 29:32

Ibrahim ngucap, “Setemené neng kota kuwé ana Lut.” Wong-wong kuwé (malaékat-malaékat) ngucap, “Inyong kabéh lewih ngaweruhi sapa sing ana neng kota kuwé. Inyong bakal padha nylametna dhéwéké (Lut) lan batir-batiré, kejaba bojoné. Dhéwé-ké klebu wong-wong sing ketinggal (melu détumpes).”

## 29:33

Lan rikala utusan-utusan Ingsun (malaékat-malaékat) teka merdhayoh maring Lut, dhé-wéké krasa susah merga (tekané) malaékat-malaékat kuwé, lan krasa ora duwé daya nggo ngayomi tamu-tamu kuwé, [^624] lan dhéwéké padha (utusan-utusan) ngucap, “Sampéyan aja wedi lan (uga) aja susah. Setemené inyong kabéh bakal nylametna sampéyan lan batir-batiré sampéyan, kejaba bojoné sampéyan, dhéwéké klebu wong sing détinggal (melu détumpes).”

[^624]: Nabi Lut a.s ngrasa sedih arep teka utusan-utusané Gusti Allah merga arupa bocah nom sing ganteng, semana uga kaumé Lut dhemen maring bocah nom sing ganteng nggo nglakoni nepsuné (homoseksual). Lan dhéwéké ora sanggup awéh nglindungi angger ana bebaya sekang kaumé.

## 29:34

Setemené Ingsun bakal nurunaken siksa sekang langit maring warga kota kiyé merga wong-wongé padha temindak jahat (pasék).

## 29:35

Lan temen, ngenani kuwé wis Ingsun tinggalna sewiji tandha sing nyata [^625] tumrap wong-wong sing padha mengerténi.

[^625]: Lewihan-lewihané ambruké negari Sodom, negariné kaum Lut.

## 29:36

Lan maring warga Madyan, (Ingsun wis ngutus) seduluré dhéwéké kabéh Syuaib, dhéwéké ngucap, “Hé kaumku! Sembaha Gusti Allah, padha ngarep-arepa (ganjaran) dina wekasan, lan ko aja padha klayaban neng bumi gawé kerusakan.”

## 29:37

Wong-wong kuwé padha nggorohna (Syuaib), mangka dhéwéké kabéh ketekanan lindu sing nggegilani, banjur wong-wong kuwé padha dadi bathang pating glimpang neng panggonané dhéwéké kabéh.

## 29:38

Uga (élinga) kaumé ‘Ad lan Samud, temen, wis nyata nggo ko kabéh (ajuré wong-wong kuwé) sekang (runtuké) panggonané dhéwéké kabéh. Sétan wis ndadékna kerasa éndah tumrap wong-wong mau penggawéan (ala)né dhéwéké, saéngga ngalang-alangi wong-wong kuwé sekang dalan (Gusti Allah), mangkané dhéwéké kuwé wong-wong sing padha duwé pandhangan landhep,

## 29:39

lan (uga) Karun, Fir’aun, lan Haman. Temen, wis teka maring wong-wong (kaumé) Musa kanthi (nggawa) keterangan-keterangan sing nyata. Ning dhéwéké kabéh padha temindak gemedhé neng bumi, lan dhéwéké wong-wong sing ora kalis (sekang siksané Gusti Allah).

## 29:40

Mangka saben-saben (wong kuwé) Ingsun siksa merga dosa-dosané, neng antarané dhéwéké kabéh ana sing Ingsun tibani udan watu krikil, ana sing kenang sewara gemleger kaya bledhég, ana sing Ingsun blesekna maring njero bumi, lan uga ana sing Ingsun lelepna. Gusti Allah babar pisan ora kersa ngapitunani (dolim) maring dhéwéké kabéh, ning wong-wong mau sing gawé kapitunan (dolim) maring awaké dhéwék.

## 29:41

Peumpaman wong-wong sing ngalap pengayom seliyané Gusti Allah yakuwé padha karo kemangga (garanggati) sing lagi gawé umah (masang ramat). Lan setemené umah sing paling ora mitayani yakuwé umahé (ramat) kemangga, sekirané wong-wong kuwé padha ngaweruhi.

## 29:42

Temen, Gusti Allah ngawuningani apa baé sing wong-wong kuwé padha sembah seliyané Penjenengané. Lan Penjenengané Mahadigdaya, Mahawicaksana.

## 29:43

Lan peumpaman-peumpaman kiyé Ingsun gawé nggo menungsa; lan ora bakal ana sing mahami kuwé kejaba wong-wong sing duwé ilmu.

## 29:44

Gusti Allah nciptakna langit lan bumi kanthi hak9 (sejati). Temen, neng sing mengkana kuwé ana tandha-tandha (agungé Gusti Allah) tumrap wong-wong sing padha precaya.

## 29:45

Wacanen Kitab (Al-Qur’an) sing wis déwahyokna maring sliramu (Muhammad), lan lakonana sembayang, setemené samba-yang kuwé bisa nyegah sekang penggawéyan sing jember lan nyebal (mungkar), lan (kawruhana) éling maring Gusti Allah (sembayang) kuwé lewih gedhé keutamané tenimbang ngibadah liyané. Gusti Allah ngawuningani apa sing sliramu pergawé.

## 29:46

Lan aja pisan-pisan ko padha debadan karo Ahli Kitab, anging kanthi cara sing apik, kejaba karo wong-wong sing aniaya (dolim) neng antarané dhéwéké, [^626] lan ucapna, “Inyong kabéh wis padha precaya maring (kitab-kitab) sing déturunaken maring awaké inyong kabéh lan sing déturunaken maring ko kabéh; Pengéranku lan Pengéranmu siji lan mung maring Penjenengané inyong padha pasrah awak.”

[^626]: Wong-wong sing sewisé déwéhna maring dhéwéké keterangan-keterangan lan pertelan-pertelan kanthi cara sing paling apik, dhéwéké kabéh tetep mbantah lan mbangkang lan uga tetep nyatakna dadi mungsuh.

## 29:47

Lan mengkana kuwé Ingsun turunaken Kitab (Al-Qur’an) maring sliramu. Anadéné wong sing wis Ingsun paringi Kitab (Taurat lan Injil) dhéwéké padha precaya maring kitab kuwé (Al-Qur’an) lan neng antarané dhéwéké (wong-wong kapir Mekah) ana sing precaya maring kuwé. Lan mung wong-wong sing mbangkang (kapir) sing padha ngingkari ayat-ayat Ingsun.

## 29:48

Lan sliramu (Muhammad) urung nglakon maca sewiji kitab seurungé Al-Qur’an lan sliramu urung nglakon nulis sewiji kitab kanthi tanganmu; sekirané (sliramu nglakon maca lan nulis), mesthi (ndadékna) mamang wong sing padha ngingkari kuwé.

## 29:49

Sebeneré (Al-Qur’an) kuwé ayat-ayat sing cetha neng njeroné dhadhané wong-wong sing padha duwé ilmu. [^627] Mung wong-wong sing aniaya (dolim) sing padha ora precaya maring ayat-ayat Ingsun.

[^627]: Ayat-ayat Al-Qur’an kuwé dejaga neng njero dhadha kanthi deapalna déning akéh wong muslim turun-temurun lan dépahami déning dhéwéké kabéh saéngga ora nana sewiji wong baé sing bisa ngubah Al-Qur’an.

## 29:50

Lan dhéwéké kabéh (wong-wong kapir Mekah) padha ngucap, “Kenangapa ora déturunaken mukjijat-mukjijat sekang Pengérané.” Dhawuha (Muhammad), “Mukjijat-mukjijat kuwé sekersané Gusti Allah. Inyong mung sewiji wong sing awéh pengéling-éling sing genah.”

## 29:51

Apa ora cukup tumrap wong-wong kuwé lamon Ingsun wis nurunaken maring sliramu Kitab (Al-Qur’an) sing déwacakna maring dhéwéké kabéh? Temen, sejeroné (Al-Qur’an) kuwé ana kewelasan (rahmat) sing gedhé lan piwulang tumrap wong-wong sing padha precaya.

## 29:52

Dhawuha (Muhammad), “Cukup Gusti Allah dadi seksi antarané inyong lan ko kabéh. Penjenengané ngawuningani apa sing neng langit lan sing neng bumi. Lan wong-wong sing padha precaya maring sing luput (batil) lan ingkar maring Gusti Allah, dhéwéké kabéh kuwé wong-wong sing padha kapitunan.”

## 29:53

Lan dhéwéké kabéh padha njaluk maring sliramu supaya gagiyan déturunaken siksa. Angger ora merga wektuné sing wis détetepna, [^628] mesthi siksa kuwé teka maring wong-wong mau, lan (siksa kuwé) mesthi bakal teka maring dhéwéké kabéh kanthi dadakan, éwadéné wong-wong kuwé padha ora nggliga.

[^628]: Détetepna siksa kuwé neng dina piwalesan neng akhérat.

## 29:54

Wong-wong kuwé padha njaluk maring sliramu supayané gagiyan déturunaken siksa. Lan setemené neraka Jahanam kuwé mesthi nglingkupi wong-wong sing mbangkang (kapir),

## 29:55

neng dina (rikala) siksa nglingkupi dhéwéké kabéh sekang ndhuwur lan sekang ngisor sikilé wong-wong kuwé lan (Gusti Allah) dhawuh (maring dhéwéké), “Rasakna (piwales sekang) apa sing wis ko kabéh padha lakoni.”

## 29:56

Hé kawula-kewula Ingsun sing padha precaya! Temen, buminé Ingsun kuwé jembar, mangka sembahen Ingsun (baé).

## 29:57

Saben-saben sing duwé nyawa bakal ngrasakna mati. Banjur mung maring Ingsun ko kabéh bakal padha débalékna.

## 29:58

Lan wong-wong sing padha precaya lan nglakoni kebagusan, temen, dhéwéké kabéh kuwé nyata-nyata bakal Ingsun papanaken neng panggonan-panggonan sing dhuwur (neng njeroné suwarga), sing neng ngisoré mili bengawan-bengawan, wong-wong kuwé padha langgeng neng njeroné. Kuwé sebagus-bagusé piwales tumrap wong-wong sing padha mergawé kebagusan,

## 29:59

(yakuwé) wong-wong sing padha sabar lan pasrah (tawakal) maring Pengérané.

## 29:60

Lan sepira akéhé mahluk (bisa) obah sing ana nyawané, sing ora (bisa) nggawa (ngurusi) rejekiné dhéwék. Gusti Allah pribadi sing paring rejeki maring mahluk-mahluk kuwé lan maring ko kabéh. Penjenengané Maha Midhanget, Maha Ngawuningani.

## 29:61

Lan angger sliramu takon maring wong-wong kuwé, “Sapa sing nyiptakna langit lan bumi lan nundhukna srengéngé lan wulan?” Mesti dhéwéké kabéh bakal semaur, “Gusti Allah.” Mangka kenangapa wong-wong kuwé bisa depléngosna (sekang bebener).

## 29:62

Gusti Allah njembarna rejeki tumrap wong sing Penjenengané kersakna neng antarané kawula-kawula-Né lan Penjenengané (uga) sing matesi ingatasé kuwé. Temen, Gusti Allah Maha Ngawuningani samubarang kabéh.

## 29:63

Lan angger ko takon maring wong-wong kuwé, “Sapa sing nurunaken banyu sekang langit banjur kanthi (banyu) kuwé, déuripna bumi sing mikiné wis mati?” Mesthi dhéwéké kabéh bakal semaur, “Gusti Allah.” Ucapna, “Sekabéh pengalembana kagungané Gusti Allah,” ning akéhé-akéhé wong kuwé padha ora mengerténi.

## 29:64

Lan penguripan neng dunya kiyé mung glewéhan lan dolanan. Lan setemené negari akhérat kuwé (nggoné) penguripan sing sebeneré (sejati) angger wong-wong kuwé padha mengerténi.

## 29:65

Mangka angger dhéwéké padha numpak prahu, wong-wong kuwé padha nyenyuwun maring Gusti Allah kanthi rasa ngabekti (tulus) maring Penjenengané, [^629] ning rikala Gusti Allah paring keslametan maring dhéwéké kabéh butul maring dharat, malah wong-wong kuwé (bali) padha nyekuthokna Gusti Allah,

[^629]: Kanthi murni taaté maring Gusti Allah.

## 29:66

jorna wong-wong kuwé padha ngingkari nékmat sing wis Ingsun paringna maring dhéwéké lan ngonoh wong-wong kuwé padha (urip) seneng-seneng (sejeroné kapir). Mangka mbésuk dhéwéké kabéh bakal padha ngaweruhi (wohé penggawéyané).

## 29:67

Apa wong-wong kuwé ora padha nggatékna lamon Ingsun wis ndadékna (negariné dhéwéké) dadi tanah suci sing aman, mangkané wong-wong sing neng seubengé padha rampog-rampogan. Kenangapa (sewisé nyata bebener) dhéwéké kabéh ésih precaya maring prekara sing luput (batil) lan ora kesuwun (ingkar) maring nékmaté Gusti Allah?

## 29:68

Lan sapa sing lewih aniaya (dolim) tenimbang wong sing ngana-anakna penggorohan maring Gusti Allah utawa wong sing nggorohna sing hak [^630] (bener) rikala (sing apik) kuwé butul maring dhéwéké? Mbok iya neng neraka Jahanam ana panggonan nggo wong-wong sing mbangkang (kapir)?

[^630]: Nggorohna kenabiané Nabi Muhammad s.a.w.

## 29:69

Lan wong-wong sing padha lelabuh (jihad) nggo (nggolét renané) Ingsun, bakal Ingsun tidhokna maring wong-wong kuwé dalan-dalané Ingsun, lan temen, Gusti Allah bareng-bareng karo wong sing mergawé apik.

## 30:1

Alif lām mīm.

## 30:2

Bangsa Romawi wis dékalahna, [^631]

[^631]: Romawi Wétan sing pusaté neng kota Konstantinopel.

## 30:3

neng negari sing paling pérek [^632] lan dhéwéké kabéh sewisé dékalahna kuwé bakal menang, [^633]

[^632]: Paling pérek maring negari Arab yakuwé Suriah lan Palestina.

[^633]: Bangsa Romawi (rikala ayat kiyé temurun) dadi bangsa sing agamané Nasrani sing duwé Kitab Suci, anadéné Bangsa Persia (Iran) agamané Majusi sing nyembah geni lan brehala (musrik). Bangsa loro kuwé padha perang. Rikala ana kabar kalahé bangsa Romawi déning bangsa Persia, wong musrik Mekah padha bungah merga padha mehak musrik Persia. Anadéné wong Islam Mekah padha susah merga kuwé. Banjur temurun ayat kiyé lan ayat sing sebanjuré sing nerangna lamon bangsa Romawi sewisé kalah bakal menang neng jangkah sewetara taun baé. Kuwé temen kedadén. Sewetara taun sewisé kuwé bangsa Romawi menang lan bangsa Persia kalah, Kanthi kedadéan kuwé dadi nyata beneré Kanjeng Nabi Muhammad s.a.w, minangka Nabi lan Rasul lan bebeneré Al-Qur’an minangka sabdané Gusti Allah.

## 30:4

sejeroné sewetara taun (maning). [^634] Kagungané Gusti Allah urusan seurungé lan sewisé (wong-wong kuwé menang). Lan neng dina (kemenangané bangsa Romawi) kuwé wong-wong sing precaya padha bungah,

[^634]: Antarané telu nganti sangang taun. Wektu antarané kalahé bangsa Romawi (taun 614-615 Masehi) karo menangé (taun 622 M) kuwé kira-kira pitung taun.

## 30:5

merga déné pitulungé Gusti Allah. Penjenengané nulungi sapa sing dékersakna. Penjenengané Mahadigdaya, Mahawelas.

## 30:6

(Kuwé) janjiné Gusti Allah. Gusti Allah ora bakal nyulayani janji-Né, ning akéh-akéhé menungsa ora padha ngaweruhi.

## 30:7

Wong-wong kuwé padha ngaweruhi sing lair (keton) sekang penguripan dunya; anadéné maring penguripan akhérat dhéwéké padha ngemprah.

## 30:8

Lan kenangapa wong-wong kuwé ora padha mikirna ngenani (kedadéané) awaké dhéwék kabéh? Gusti Allah ora nyiptakna langit lan bumi lan apa sing ana neng antarané sekloroné kejaba kanthi (tujuan) sing bener lan wektu sing wis détemtokna, Lan setemené akéh-akéhé neng antarané menungsa nyata-nyata padha ngingkari sapatemon karo Pengérané.

## 30:9

Lan apa dhéwéké kabéh ora padha lungan neng bumi banjur weruh kepriwé akibaté wong-wong sing urip seurungé dhéwéké (sing padha ora precaya maring utusan)? Wong-wong mau lewih kuwat tenimbang dhéwéké (dhéwék) lan wong-wong mau wis padha ngolah bumi (tanah) lan gawé makmur nglewihi apa sing dhéwéké padha makmurna. Lan wis teka maring wong-wong mau utusan-utusan kanthi nggawa bukti-bukti sing genah. Mangka Gusti Allah babar pisan ora nganiaya (gawé kapitunan) maring wong-wong kuwé, ning wong-wong mau sing padha nganiaya maring awaké dhéwék.

## 30:10

Banjur siksa sing lewih ala yakuwé pungkasané wong-wong sing padha nglakoni kejahatan. Merga, dhéwéké padha nggorohna ayat-ayat-É Gusti Allah lan wong-wong mau gawéné padha perguyokna (ayat-ayat) kuwé.

## 30:11

Gusti Allah sing ngawiti penyiptanan (mahluk), banjur mbaléni maning; banjur maring Penjenengané ko kabéh padha débalékna.

## 30:12

Lan neng dinané (rikala) kedadéan Kiyamat, wong-wong sing dosa (wong-wong musrik) padha keplengek (meneng baé) merga pedhot pengarep-arepé.

## 30:13

Lan ora gadhang ana sing awéh sapangat (pitulungan) tumrap dhéwéké sekang brehala-brehalané wong-wong kuwé, mangkané dhéwéké padha ngingkari brehala-brehala kuwé. [^635]

[^635]: Miturut sebagéan juru tapsir, ayat kiyé détegesi, “....malah dhéwéké padha dadi kapir merga brehala-brehala.”

## 30:14

Lan neng dina (rikala) kedadéan Kiyamat, neng dina kuwé menungsa crah-bubrah (dadi panthan-panthan).

## 30:15

Mangka anadéné wong-wong sing padha precaya lan nglakoni kebagusan, mangka dhéwéké kabéh neng njero taman (suwarga) padha bungah-bungah.

## 30:16

Lan anadéné wong-wong sing padha mbangkang (kapir) lan ora precaya maring ayat-ayat Ingsun lan (nggorohna) ketemu dina wekasan (akhérat) wong-wong kuwé tetep neng pesiksan (neraka).

## 30:17

Mangka padha maha-nyucekna (maca tasbéh) maring Gusti Allah neng wektu soré lan wektu ésuk (wektu subuh).

## 30:18

Lan sekabéh pengalembana kagungané Penjenengané neng langit lan neng bumi, ana neng wektu tengah wengi lan wektu duhur (tengah dina), [^636]

[^636]: Maksudé maca tasbéh neng ayat 17 yakuwé sembayang. Ayat 17 karo 18 nerangna wektu sembayang sing lima.

## 30:19

Penjenengané ngetokna sing urip sekang sing mati lan ngetokna sing mati sekang sing urip lan nguripna bumi sewisé mati (garing). Lan kaya kuwé (uga) ko padha bakal détokna (sekang kubur).

## 30:20

Lan neng antarané tandha-tandha (agung)-É yakuwé Penjenengané nyiptakna ko kabéh sekang lemah, banjur dadakan ko padha (dadi) menungsa sing manak-pinak.

## 30:21

Lan neng antarané tandha-tandha (agung)-É yakuwé Penjenengané nyiptakna jodho-jodho nggo ko kabéh sekang bangsamu (menungsa) dhéwék, supayané ko padha condhong lan krasa tentrem maring dhéwéké, lan Penjenengané ndadékna neng antarané ko (karo jodhomu) rasa welas lan asih. Temen, neng sing mengkana kuwé nyata-nyata ana tandha-tandha (agungé Gusti Allah) tumrap wong sing padha mikir.

## 30:22

Lan neng antarané tandha-tandha (agungé Gusti Allah) yakuwé penyiptanan langit lan bumi, beda-bédané basamu lan werna kulitmu. Temen, neng sing mengkana kuwé nyata-nyata ana tandha-tandha tumrap wong sing padha ngaweruhi.

## 30:23

Lan neng antarané tandha-tandha (agungé) Penjenengané yakuwé turumu kabéh neng wektu wengi lan awan lan usahané ko kabéh nggolét sebagéan nugrahané Gusti Allah. Temen, neng sing mengkana kuwé mau nyata-nyata ana tandha-tandha tumrap wong-wong sing gelem ngrungokna.

## 30:24

Lan neng antarané tandha-tandha (agungé) Gusti Allah, yakuwé Penjenengané meruhna maring ko kabéh kilat nggo (nuwuhna) rasa wedi lan pengarep-arep, lan Penjenengané nurunaken banyu (udan) sekang langit, banjur kanthi banyu kuwé déuripna bumi sewisé mati (garing). Temen, neng sing mengkana kuwé nyata-nyata ana tandha-tandha tumrap wong-wong sing padha mengerténi.

## 30:25

Lan neng antarané tandha-tandha (agungé) Gusti Allah ya kuwé anané (demadiné) bumi lan langit kanthi kersa-Né. Banjur angger Penjenengané nimbali ko kabéh kanthi timbalan sepisan sekang bumi, senalika kuwé ko padha metu (sekang kubur).

## 30:26

Lan kagungané Penjenengané apa sing neng langit lan neng bumi. Sekabéhé mung maring Penjenengané padha miturut.

## 30:27

Lan Penjenengané sing ngawiti penyiptanan, banjur mbaléni maning, lan kuwé lewih gampang mungguh Penjenengané. Penjenengané kagungan sipat sing Mahaluhur neng langit lan neng bumi. Lan Penjenengané Sing Mahadigdaya, Mahawicaksana.

## 30:28

Penjenengané gawé peumpaman nggo ko sekang awakmu dhéwék kabéh. Apa (ko padha rila angger) ana neng antarané kewula sing ko duwéni dadi batirmu neng sejeroné (nduwéni) rejeki sing wis Ingsun paringna maring ko kabéh, saéngga ko kabéh dadi sepadhan karo wong-wong kuwé neng prekara kiyé, banjur ko padha wedi maring dhéwéké kaya ko padha wedi maring sebangsamu. [^637] Mengkana kuwé Ingsun genahna ayat-ayat mau tumrap wong-wong sing padha mengerténi.

[^637]: Peumpman kuwé nggambarna lamon ora pantes anané sekuthon neng antarané perangan-angan sing ora sepadhan, contoné antarané majikan karo kewula, apa maning antarané mahluk karo Gusti Allah, mesthi lewih ora pantes maning.

## 30:29

Ning wong-wong sing aniaya (dolim) padha nuruti kepénginané ora nganggo kawruh; mangka sapa sing bisa awéh pituduh maring wong sing wis désasarna déning Gusti Allah. Lan babar pisan ora nana sing nulungi dhéwéké kabéh.

## 30:30

Mangka adhepna raimu kanthi jejeg maring agama (Islam); (selaras) kesuciané (fitrah) Gusti Allah merga Penjenengané wis nyiptakna menungsa miturut (fitrah) kuwé. [^638] Ora nana owah-owahan neng ciptanané Gusti Allah. (Kuwé) agama sing jejeg, ning akéh-akéhé menungsa ora padha mengerténi,

[^638]: Fitrahé Gusti Allah maksudé ciptanané Gusti Allah. Menungsa déciptakna déning Gusti Allah duwé naluri precaya maring agama yakuwé agama sing nyewijikna Gusti Allah. Angger ana menungsa sing ora nyewijikna Gusti Allah, kuwé ora sebaéné.

## 30:31

kanthi bali mertobat maring Penjenengané lan padha semaraha (takwa) maring Penjenengané lan leksanakna sembayang lan aja pisan-pisan ko padha klebu wong-wong sing nyekuthokna Gusti Allah,

## 30:32

yakuwé wong-wong sing padha ngorak-ngarik agamané [^639] lan dhéwéké kabéh padha dadi pirang-pirang panthan (golongan), saben-saben panthan ngrasa bangga kanthi apa sing ana neng golongané dhéwék-dhéwék.

[^639]: Ninggalna agama nyewiji (tauhid) lan mélu werna-werna peprecayaan nuruti kepénginané wong-wong kuwé.

## 30:33

Lan angger menungsa ketiban sewijiné bebaya, wong-wong mau padha nyebut-nyebut maring Pengérané kanthi bali (mertobat) maring Penjenengané, banjur angger Penjenengané paring kewelasan [^640] semendhing baé maring dhéwéké kabéh, dadakan sebagéané dhéwéké padha nyekuthokna Gusti Allah.

[^640]: Sing démaksud “rahmat” neng kéné yakuwé uwalé sekang bebaya mau.

## 30:34

Jorna wong-wong kuwé padha ngingkari kewelasan sing wis Ingsun paringna. Lan padha seneng-senenga ko kabéh, mangka mbésuk ko bakal padha ngaweruhi (wohé apa sing ko padha pergawé).

## 30:35

Utawa apa Ingsun nglakon nurunaken maring wong-wong kuwé keterangan sing nggenahna (mbenerna) apa sing (gawéné) dhéwéké padha persekuthokna karo Gusti Allah?

## 30:36

Lan angger Ingsun paringna sewijiné kewelasan (rahmat) maring menungsa, mesthi wong-wong kuwé padha seneng maring (rahmat) kuwé. Ning angger dhéwéké ketiban bebaya merga kesalahané dhéwéké, dadakan dhéwéké padha pungkas (pedhot pengarep-arep).

## 30:37

Lan apa wong-wong kuwé ora padha nggatékna lamon Gusti Allah sing njembarna rejeki tumrap sapa baé sing Penjenengané kersakna lan Penjenengané (uga) sing matesi (tumrap sapa baé sing Penjenengané kersak-na). Setemené, neng sing mengkana kuwé nyata-nyata ana tandha-tandha (agungé Gusti Allah) tumrap wong-wong sing padha precaya.

## 30:38

Mangka wéhna hak (bagéané) maring sanak-sedulur pérek, uga maring wong-wong sing padha ora duwé lan wong-wong sing lagi padha neng paran. Kuwé sing lewih apik tumrap wong sing padha nggolét karenané Gusti Allah. Lan dhéwéké kabéh kuwé wong-wong sing padha begya.

## 30:39

Lan sewijiné riba (punjulan) sing ko padha wéhna supayané bandhané menungsa tambah, mangka ora bakal tambah mungguh Gusti Allah. Lan apa sing ko padha wéhna rupané jakat sing ko padha karepna nggo nggolét karenané Gusti Allah, mangka kuwé wong-wong sing padha nikel-nikelna (ganjaran).

## 30:40

Gusti Allah sing nyiptakna ko kabéh, banjur maringi ko rejeki, banjur matékna ko kabéh, banjur nguripna (maning). Apa ana neng antarané dhéwéké kabéh sing ko padha sekuthokna karo Gusti Allah bisa temindak sing kaya kuwé? Mahasuci Penjenengané lan Mahaluhur tenimbang apa sing dhéwéké padha sekuthokna.

## 30:41

Wis keton kerusakan neng dharat lan neng segara merga pokal-gawéné menungsa; Gusti Allah ngersakna supaya dhéwéké padha ngrasakna sebagéan sekang (akibat) pokal-gawéné wong-wong kuwé, supayané dhéwéké kabéh padha bali maring dalan sing bener.

## 30:42

Dhawuha (Muhammad), “Padha lelungana neng bumi banjur delengen kepriwé wekasané wong-wong gemiyén. Akéh-akéhé dhéwéké padha dadi wong sing nyekuthokna (Gusti Allah).

## 30:43

Merga kuwé, adhepna raimu maring agama sing jejeg (Islam) seurungé teka sekang Gusti Allah sewijiné dina (Kiyamat) sing ora bisa detampik, neng dina kuwé wong-wong padha kepisah-pisah [^641]

[^641]: Yakuwé sebagéané dhéwéké padha neng njero neraka lan sebagéané maning padha neng njero suwarga.

## 30:44

Sing sapa wongé mbangkang (kapir) mangka awaké dhéwéké sing nanggung (akibat) mbangkangé kuwé; lan sing sapa wongé nglakoni kebecikan mangka dhéwéké padha nyiyapna nggo awaké dhéwéké (panggonan sing nyenengna),

## 30:45

supaya Gusti Allah paring piwales (ganjaran) maring wong-wong sing padha precaya lan nglakoni kebecikan sekang kanugrahané. Temen, Penjenengané ora karenan (maring) wong-wong sing padha mbangkang (kapir).

## 30:46

Lan klebu tandha-tandha (agung)-É yakuwé lamon Penjenengané ngirimna angin minangka dadi kabar bebungah [^642] lan supaya ko padha ngrasakna sebagéan sekang kewelasan-É (rahmat) lan supaya prahu kuwé bisa mlaku kanthi préntah-É lan (uga) supaya ko padha bisa nggolét sebagéan sekang kanugrahan-É supaya ko padha kesuwun (sukur).

[^642]: “Sing nggawa kabar bebungah” tegesé, lamuk kandel sing degawa angin banjur dadi udan. Merga kuwé bisa dérasakna kewelasané Gusti Allah kanthi thukulé wewijen sing wis dedhédher lan dadi ijoné tandur-tanduran, padha wohé thethukulan lan liya-liyané.

## 30:47

Lan temen, Ingsun wis ngutus seurungé sliramu (Muhammad) pira-pira utusan maring kaumé, dhéwéké kabéh (para utusan) teka maring kaumé kanthi nggawa keterangan-keterangan (sing cukup), banjur Ingsun paring piwales maring wong-wong sing padha dosa, [^643] lan dadi wenang (hak) Ingsun nggo nulung wong-wong sing padha precaya.

[^643]: Kanthi tekané para utusan sing nggawa keterangan maring kaumé kuwé, mangka sebagéané padha precaya lan sebagéané padha ora precaya, malah nganti ana sing nglarani para utusan (rasul). Mangka maring wong sing padha gawé dosa kuwé Gusti Allah paring siksa maring dhéwéké kabéh.

## 30:48

Gusti Allah sing ngirimna angin, banjur angin kuwé ngobahna lamuk lan Gusti Allah njembrengna kuwé neng langit miturut sing dékersakna neng Penjenengané, lan ndadékna (lamuk kuwé) ngundhung-undhung, mbanjur sliramu weruh udan metu sekang sela-selané, mangka angger Penjenengané nurunaken (udan kuwé) maring para kawula-Né sing Penjenengané kersakna dadakan dhéwéké kabéh padha bungah.

## 30:49

Mangkané seurungé udan déturunaken maring wong-wong kuwé, dhéwéké genah wis padha pungkas (pedhot pengarep-arep).

## 30:50

Mangka padha degatékna tilas-tilas kewelasané (rahmat) Gusti Allah, kepriwé Gusti Allah nguripna bumi sewisé mati (garing). Temen, kuwé tegesé Penjenengané mesthi (kewasa) nguripna sing wis mati. Lan Penjenengané Mahakewasa ingatasé samubarang kabéh.

## 30:51

Lan temen, angger Ingsun ngirimna angin banjur wong-wong kuwé padha weruh (tanduran-tanduran) dadi kuning (garing), mesthi sewisé kuwé dhéwéké kabéh padha tetep ora precaya.

## 30:52

Mangka temen, sliramu ora bakal kewawa ndadékna wong-wong sing wis mati kuwé bisa krungu, lan ndadékna wong-wong sing budheg bisa krungu pengajék-ajék, angger wong-wong kuwé padha gelem nylinguk mburi. [^644]

[^644]: Wong-wong kapir kuwé depadhakna Gusti Allah karo wong-wong mati sing ora bisa krungu kawruh-kawruh maning. Semana uga depadhakna wong-wong budheg sing ora bisa krungu angger deceluk sekang mburi.

## 30:53

Lan sliramu ora bakal bisa awéh pituduh maring wong-wong sing wuta (picek atiné) sekang kesasaré. Lan sliramu ora bisa awéh pengrungon (pituduhé Pengéran) kejaba maring wong-wong sing padha precaya maring ayat-ayat-É Ingsun, mangka dhéwéké kabéh kuwé wong-wong sing padha pasrah awak (maring Ingsun).

## 30:54

Gusti Allah sing nyiptakna ko kabéh sekang kahanan ora duwé daya, banjur Penjenengané ndadékna (ko kabéh) sing mikiné ora duwé daya dadi kuwat, banjur Penjenengané ndadékna (ko kabéh) sewisé kuwat dadi ora duwé daya (maning) lan uwanen. Penjenengané nyiptakna apa sing Penjenengané kersakna lan Penjenengané Maha Ngawuningani, Mahakewasa.

## 30:55

Lan neng dina (rikala) kedadéané Kiyamat, wong-wong sing duwé dosa padha sumpah, lamon dhéwéké manggon neng njeroné kubur mung sedhéla (thok). Kaya kuwé (uga) gemiyén dhéwéké padha depléngosna (sekang bebener). [^645]

[^645]: Maksudé, kaya dhéwéké goroh neng senjeroné ucapané, semana uga kaya kuwé dhéwéké goroh terus neng dunya.

## 30:56

Lan wong-wong sing déparingi ilmu lan peprecaya padha ngucap (maring wong-wong sing mbangkang), “Temen, ko wis padha manggon (neng njero kubur) miturut pepesthéné Gusti Allah, nganti butul dina ko padha détangékna (Kiyamat). Mangka siki kiyé dina Kiyamat kuwé, ning (gemiyén) ko kabéh ora padha precaya.

## 30:57

Mangka neng dina kuwé ora nana gunané (maning) penyuwunan ampurane wong-wong sing padha aniaya (dolim), lan dhéwéké kabéh ora déparingi wektu nggo mertobat maning.

## 30:58

Lan setemené wis Ingsun terangna maring menungsa sewernané peumpaman neng Al-Qur’an kiyé. Lan angger sliramu nggawa sewijiné ayat maring dhéwéké kabéh, mesthi wong-wong kapir kuwé bakal ngucap, “Ko kuwé mung wong sing padha temindak palsu thok.”

## 30:59

Mengkana kuwé Gusti Allah ngunci atiné wong-wong sing padha ora (gelem) mengerténi.

## 30:60

Mangka sing sabar sliramu (Muhammad), temen, janjiné Gusti Allah kuwé bener lan aja pisan-pisan wong-wong sing ora padha precaya (beneré ayat-ayat-É Gusti Allah) kuwé gawé rungsing maring sliramu.

## 31:1

Alif lām mīm.

## 31:2

Kiyé ayat-ayat Al-Qur’an sing ngemu hikmah,

## 31:3

minangka pituduh lan kewelasan (rahmat) tumrap wong-wong sing padha gawé kebagusan,

## 31:4

(yakuwé) wong-wong sing padha nglakoni sembayang, nglunasi jakat lan wong-wong kuwé padha precaya (maring) anané akhérat.

## 31:5

Dhéwéké kabéh kuwé wong-wong sing tetep olih pituduh sekang Pengérané lan dhéwéké kuwé wong-wong sing padha begya.

## 31:6

Lan neng antarané menungsa (ana) wong sing nganggo pewicaran suwung nggo nyasarna (menungsa) sekang dalané Gusti Allah tanpa ilmu lan ndadékna kuwé dadi perguyon. Wong-wong kuwé bakal olih siksa sing gawé nistha.

## 31:7

Lan angger déwacakna maring dhéwéké kabéh [^646] ayat-ayat Ingsun, dhéwéké mléngos kanthi ngagulna awak api-api dhéwéké urung krungu, kaya-kaya ana sumpelan neng kuping loroné, mangka bombongna dhéwéké kanthi siksa sing perih.

[^646]: Maring wong sing nggunakna crita suwung nggo nyasarna menungsa.

## 31:8

Setemené wong-wong sing padha precaya lan nglakoni kebagusan, dhéwéké kabéh bakal olih suwarga-suwarga sing kebek kenékmatan,

## 31:9

wong-wong kuwé langgeng neng njeroné, minangka dadi janjiné Gusti Allah sing bener. Lan Penjenengané Mahadigdaya, Mahawicaksana.

## 31:10

Penjenengané nyiptakna langit ora nganggo saka kaya sing ko deleng, lan Penjenengané ndelah gunung-gunung (neng plataran bumi) supayané bumi ora nggoyang-nggoyangna ko; lan manak-pinakna sekabéhé werna-wernané titah (mahluk) obah sing padha duwé nyawa neng ndhuwur bumi. Lan Ingsun nurunaken banyu udan sekang langit, banjur Ingsun thukulna neng (bumi) kuwé sekabéhé werna-wernané thethukulan sing apik.

## 31:11

Kiyé ciptanané Gusti Allah, mangka tidhokna déning ko maring inyong apa sing wis déciptakna déning sesembahanmu seliyané Gusti Allah. Setemené wong-wong sing padha aniaya (dolim) kuwé ana neng sejeroné kesasar sing nyata.

## 31:12

Lan temen, wis Ingsun paringna kawruh (hikmah) maring Lukman, yakuwé, ”Kesuwuna ko maring Gusti Allah! Lan sapa wongé kesuwun (maring Gusti Allah), mangka setemené dhéwéké kesuwun nggo awaké dhéwék; lan sing sapa wongé ora kesuwun (kufur), mangka setemené Gusti Allah Mahasugih, Maha Pinuji.”

## 31:13

Lan (élinga) rikala Lukman ngucap maring anaké, rikala dhéwéké awéh piwulang maring anaké, “Hé anakku! Aja pisan-pisan ko nyekuthokna Gusti Allah, setemené nyekuthokna (Gusti Allah) kuwé nyata-nyata dosa (kedolprecaya) sing gedhé.”

## 31:14

Lan Ingsun dhawuhna maring menungsa (supaya gawé bagus) maring wong tuwané sekloron. Biyungé wis ngandhut dhéwéké neng kahanan ringkih sing tambah-tambah, lan nyapih (methil suson) dhéwéké wektu umur rong taun [^647] . Kesuwuna ko maring Ingsun lan maring wong tuwamu sekloron. Mung maring Ingsun balimu.

[^647]: Nyapih anak kuwé seora-orané nganti umur rong taun.

## 31:15

Lan angger sekloroné meksa maring ko supayané nyekuthokna Ingsun karo sewiji-wiji sing ko ora duwé ilmuné ngenani kuwé, mangka aja pisan-pisan ko manut (maring) sekloroné, lan srawungana sekloroné neng dunya kanthi becik, lan mélua dalané wong sing padha bali maring Ingsun. Banjur mung maring Ingsun nggon baliné ko kabéh, mangka bakal Ingsun paringi weruh maring ko kabéh apa sing ko padha pergawé.

## 31:16

(Lukman ngucap), “Hé anaku! Temen, angger ana (sewijiné penggawéan) seaboté wiji sawi, lan ana neng njero watu utawa neng langit utawa neng bumi, mesthi Gusti Allah bakal paring (piwales). Setemené Gusti Allah Mahaalus, [^648] Mahanastiti.

[^648]: “Gusti Allah Mahaalus” yakuwé ilmuné Gusti Allah nglingkupi samubarang kabéh nganti sing paling lembut (cilik).

## 31:17

Hé anaku! Lakonana sembayang lan (préntaha menungsa) nglakoni sing bagus (makruf) lan cegahen (wong-wong kuwé) sekang prekara sing ala (munkar) lan sabara maring apa sing temiba maring ko kabéh, setemené sing mengkana kuwé klebu prekara sing penting.

## 31:18

Lan aja pisan-pisan ko mléngosna raimu sekang menungsa (merga gemedhé) lan aja pisan-pisan mlaku neng bumi kanthi anggak. Temen, Gusti Allah ora karenan (maring) wong-wong sing gemedhé lan ngagul-agulna awaké dhéwék.

## 31:19

Lan depersajakna olihé mlaku, [^649] lan lirihna sewaramu. Setemené seala-alané sewara kuwé sewarané jaran khimar ( keledai).”

[^649]: Angger mlaku aja kebanteren lan uga aja kedhologen.

## 31:20

Apa ko ora nggatékna lamon Gusti Allah wis nundhukna apa sing neng langit lan apa sing neng bumi nggo (kepentingan)mu lan nyempurnakna nékmat-É nggo ko kabéh lair batin. Ning neng antarané menungsa ana sing mbantah ngenani (nyewijiné) Gusti Allah kanthi ora nganggo ilmu utawa pituduh lan ora nganggo Kitab sing awéh penerangan.

## 31:21

Lan angger déucapna maring wong-wong kuwé, “Melua maring apa sing déturunaken déning Gusti Allah!” Dhéwéké padha semaur, “(Ora), ning inyong kabéh (mung) ngetutna kebiasan sing inyong padha weruhi sekang kaki-nininé inyong.” Apa wong-wong (arep padha ngetutna kaki-nininé) senajan sebeneré sétan ajék-ajék wong-wong kuwé maring siksa geni sing mulab-mulab (neraka)?

## 31:22

Lan sapa wongé pasrah awak maring Gusti Allah, apadéné dhéwéké wong sing gawé kebecikan, mangka setemené dhéwéké wis cekelan maring jiret (tali) sing kuwat. Mung maring Gusti Allah pungkasané sekabéh urusan.

## 31:23

Lan sapa wongé mabangkang (kapir) mangka kapiré dhéwéké kuwé aja pisan-pisan nyusahna sliramu (Muhammad). Mung maring Ingsun nggon baliné wong-wong kuwé, banjur Ingsun wertakna maring dhéwéké kabéh apa sing wis dhéwéké padha lakoni. Setemené Gusti Allah Maha Ngawuningani sekabéh isiné ati.

## 31:24

Ingsun jorna wong-wong kuwé padha seneng-seneng sedhéla, banjur Ingsun peksa dhéwéké kabéh (mlebu) maring siksa sing keras.

## 31:25

Lan temen, angger sliramu (Muhammad) takokna maring wong-wong kuwé, “Sapa sing nyiptakna langit lan bumi?” Mesthi dhéwéké bakal padha semaur, “Gusti Allah.” Dhawuhna, “Sekabéh pengalembana kagungané Gusti Allah,” ning akéh-akéhé wong-wong kuwé padha ora ngaweruhi.

## 31:26

Kagungané Gusti Allah apa sing neng langit lan neng bumi. Setemené Gusti Allah, Penjenengané Sing Mahasugih, Maha Pinuji.

## 31:27

Lan énggané wit-wit sing neng bumi dadi pulpen lan segara (dadi mangsi), detambahi maring kuwé (maning) pitung segara sewisé (garing)é, mesthi ora nana entong-entongé (detulisna) kalimat-kalimaté Gusti Allah. [^650] setemené Gusti Allah Mahadigdaya, Mahawicaksana.

[^650]: Ilmu-Né lan hikmah-É, tegesé kabéh kuwé ora cukup nggo nulis kalimah Allah.

## 31:28

Nyiptakna lan nangékna ko kabéh (tumrap Gusti Allah) mung kaya (nyiptakna lan nangékna) jiwa siji thok (gampang). Setemené Gusti Allah Maha Midhanget, Maha Mriksani.

## 31:29

Apa ko ora padha nggatékna lamon setemené Gusti Allah nglebokna wengi maring awan lan nglebokna awan maring wengi lan Penjenengané nundhukna srengéngé lan wulan, dhéwéké-dhéwék mlaku (mubeng) butul wektu sing détemtokna. Temen, Gusti Allah Mahanastiti (ingatasé) apa sing ko padha pergawé.

## 31:30

Mengkana kuwé, merga setemené Gusti Allah, Penjenengané (Pengéran) sing sejati lan apa baé sing wong-wong kuwé padha sebut seliyané Gusti Allah kuwé ora bener (batil). Lan setemené Gusti Allah, Penjenengané Sing Mahaluhur, Mahaagung.

## 31:31

Apa ko ora padha nggatékna lamon setemené prahu sing mlaku neng segara kuwé kanthi nékmaté (pitulungan) Gusti Allah, supaya Penjenengané nidhokna maring ko kabéh sebagéan tandha-tandha (agung)-É. Temen, sing mengkana kuwé ana tandha-tandha (agung)-É tumrap saben-saben wong sing sabar lan akéh kesuwuné.

## 31:32

Lan angger wong-wong kuwé degulung déning ombak sing gedhé kaya gunung, dhéwéké padha nyebut-nyebut Gusti Allah kanthi tulus iklas ngrasuk agama maring Penjenengané. Ning rikala Gusti Allah nylametna dhéwéké kabéh butul neng dharat, banjur sebagéané tetep ngambah dalan sing jejeg. [^651] Anadéné sing padha ngingkari ayat-ayat-É Ingsun mung wong tukang cidra sing ora padha (gelem) kesuwun.

[^651]: Dalan sing jejeg kuwé ngakoni nyewijiné Gusti Allah.

## 31:33

Hé menungsa! Padha semaraha (takwa) maring Pengéranmu lan wedia maring dina sing (rikala kuwé) rama ora bisa nulungi anaké, lan anak (uga) ora bisa nulungi ramané babar pisan. Temen, janjiné Gusti Allah mesti bener, mangka aja pisan-pisan ko padha kapusan déning penguripan dunya, lan aja nganti ko padha kapusan déning tukang apus-apus sejeroné (manut maring) Gusti Allah.

## 31:34

Setemené mung neng sisihé Gusti Allah ilmu ngenani dina Kiyamat; lan Penjenengané sing nurunaken udan, lan ngawuningani apa sing ana neng njeroné gua garba (wetengan). Lan ora nana sijia wong sing bisa ngaweruhi (kanthi maton) apa sing bakal dhéwéké pergawé ngésuk. [^652] Lan ora nana sijia wong sing bisa ngaweruhi neng bumi endi dhéwéké bakal mati. Temen, Gusti Allah Maha Ngawuningani, Maha Mengerténi.

[^652]: Menungsa ora bakal ngaweruhi kanthi maton apa sing bakal dhéwéké pergawé neng dina ngésuk utawa apa sing bakal dhéwéké pekolih, senajan kaya kuwé dhéwéké déwajibna setiyar (usaha).

## 32:1

Alif Lam Mim.

## 32:2

Temuruné Al-Qur’an kuwé babar pisan ora nana kemamangan ingatasé kuwé, (yakuwé) sekang Pengérané sekabéh ngalam.

## 32:3

Ning kenangapa dhéwéké kabéh (wong-wong kapir) padha ngucap, “Dhéwéké (Muhammad) wis ngana-anakna kuwé.” Ora! Al-Qur’an kuwé bebener (sing teka) sekang Pengéranmu supaya sliramu awéh pengéling-éling maring kaum sing urung tau detekani wong sing awéh pengéling-éling seurungé sliramu; supaya wong-wong kuwé padha olih pituduh.

## 32:4

Gusti Allah sing nyiptakna langit lan bumi lan apa sing ana neng antarané sekloroné sejeroné nem mangsa, banjur Penjenengané milenggah neng sendhuwuré ‘Arsy. [^653] Tumrap ko kabéh ora nana sijia wong sing tulung utawa awéh sapangat [^654] seliyané Penjenengané. Mangka apa ko ora padha nggatékna?

[^653]: Milenggah neng sendhuwuré ‘Arsy salah sijiné sipaté Gusti Allah sing kudu inyong kabéh andeli selaras karo keluhuran lan kesuciané Penjenengané.

[^654]: Sapangat yakuwé pitulungan sing déwéhna déning rasul utawa wong-wong pinilih nggo ngénthéng-énthéng siksa utawa renggan sewijiné wong neng akhérat.

## 32:5

Penjenengané ngatur sekabéh urusan sekang langit maring bumi, banjur (urusan) kuwé munggah maring Penjenengané [^655] sejeroné sedina sing ukuran (suwéné) sewu taun miturut étunganmu.

[^655]: Wertané sing degawa neng malaékat. Ayat kiyé sewijiné perlambang (tamsil) ingatasé agungé Gusti Allah lan keluhuran-É.

## 32:6

Sing mengkana kuwé, yakuwé Gusti Allah sing ngawuningani sing ora keton (gaib) lan sing nyata, Sing Mahadigdaya, Mahaasih.

## 32:7

Sing memaés samubarang kabéh sing Penjenengané ciptakna lan sing ngiwiti penciptanan menungsa sekang lemah,

## 32:8

banjur Penjenengané ndadékna anak-turuné sekang saripati banyu sing ina (banyu mani).

## 32:9

Banjur Penjenengané nyempurnakna lan nyebulna roh (ciptanan)é maring njero (awak)é lan Penjenengané ndadékna pengrungon, pandeleng lan ati nggo ko kabéh, (ning) semendhing pisan ko padha kesuwun.

## 32:10

Lan wong-wong kuwé padha ngucap, “Apa angger inyong kabéh wis padha ilang (ajur) neng njero lemah, inyong kabéh bakal ana neng ciptanan sing anyar?” [^656] Malah dhéwéké padha ngingkari (ora precaya bakal) ketemu karo Pengérané.

[^656]: Déuripna maning nggo nampani piwalesé Gusti Allah neng dina Kiyamat.

## 32:11

Dhawuhna, “Malaékat juru pati sing depasrahi (njabud nyawa)mu bakal matékna ko kabéh, banjur maring Pengéranmu ko kabéh bakal débalékna.”

## 32:12

Lan (kaya apa wediné) angger ko kabéh weruh wong-wong sing dosa kuwé padha ndhengklukna sirahé neng ngersané Pengérané (dhéwéké kabéh ngucap, “Dhuh Pengéran kula sami, kula sedaya empun ningali lan mireng, mangka mugi wangsulaken kula sedaya (teng dunya), mesthi kula sedaya ajeng nglampahi kesaénan sejatosipun kula sedaya niku tiyang-tiyang ingkang éstu pitados (yakin).”

## 32:13

Lan angger Ingsun ngersakna mesthi Ingsun paringna maring saben awak-awakan pituduh (nggo dhéwéké), ning wis détetepna dhawuh (pepesthén) sekang Ingsun, “Mesthi bakal Ingsun kebeki neraka Jahanam kanthi jin lan menungsa bareng-bareng.”

## 32:14

Mangka rasakna déning ko kabéh (siksa kiyé) merga ko padha ngelalekna tetemon (karo) dinamu kiyé (dina Kiyamat), setemené Ingsun uga ngelalekna ko kabéh lan rasakna siksa sing langgeng merga déné apa sing wis ko padha pergawé.”

## 32:15

Wong-wong sing padha precaya maring ayat-ayat-É Ingsun mung wong-wong sing angger de-élingna kanthi (ayat-ayat-É Ingsun), dhéwéké padha ndheprok sujud [^657] lan padha maha-nyucekna (maca tasbéh) karo muji Pengérané, lan dhéwéké ora padha ngagulna awaké dhéwék.

[^657]: Dhéwéké padha sujud, manut-miturut maring Gusti Allah lan gentur (khusuk). Desunahna nglakoni sujud tilawah angger maca utawa krungu ayat-ayat sajdah sing kaya kiyé.

## 32:16

Wetengé wong-wong kuwé adoh sekang nggon turuné, [^658] dhéwéké padha nyenyuwun maring Pengérané kanthi rasa wedi lan pengarep-arep, lan dhéwéké padha nyumbangna (infak) sebagéan sekang rejeki sing wis Ingsun paringna maring dhéwéké kabéh.

[^658]: Dhéwéké padha ora turu neng wektu sing biasané wong padha turu.

## 32:17

Mangka ora nana sijia wong sing ngaweruhi apa sing deumpetna sekang dhéwéké (werna-werna nékmat) sing nyenengna ati minangka piwales ingatasé apa sing dhéwéké padha pergawé.

## 32:18

Mangka apa wong sing precaya padha karo wong sing pasék (kapir)? Wong-wong kuwé ora padha.

## 32:19

Anadéné wong-wong sing padha precaya lan nglakoni kebecikan, mangka dhéwéké bakal padha olih suwarga-suwarga papan manggon, minangka ganjaran ingatasé apa sing wis dhéwéké padha pergawé.

## 32:20

Lan anadéné wong-wong sing pasék (kapir) mangka papan manggoné dhéwéké yakuwé neraka. Saben-saben dhéwéké padha kepéngin metu sekang kuwé (neraka) wong-wong mau débalékna (maning) maring njeroné lan déucapna maring dhéwéké kabéh, “Rasakna siksa neraka sing gemiyén ko kabéh padha ora precaya.”

## 32:21

Lan mesti Ingsun tibakna siksa maring wong-wong kuwé sebagéan siksa sing pérek (neng dunya) seurungé siksa sing lewih gedhé (neng akhérat); supaya dhéwéké padha bali (maring dalan sing bener).

## 32:22

Lan sapa sing lewih aniaya (dolim) tenimbang wong sing wis déwéhi pengéling-éling kanthi ayat-ayat-É Pengérané, banjur wong kuwé mléngos sekang kuwé? Temen, Ingsun bakal paring piwales maring wong-wong sing padha gawé dosa.

## 32:23

Lan temen, Ingsun wis paringna Kitab (Taurat) maring Musa, mangka aja pisan-pisan sliramu (Muhammad) mamang nampani (Al-Qur’an) lan Ingsun dadékna Kitab (Taurat) kuwé pituduh kanggo Bani Israil. [^659]

[^659]: Maksudé, kayadéné déwéhna Taurat maring Musa, semana uga Al-Qur’an déwéhna maring Muhammad. Kayadéné Taurat dadi pituduh tumrap Bani Israil, mangka dédadékna Al-Qur’an tumrap umat Nabi Muhammad.

## 32:24

Lan Ingsun dadékna neng antarané wong-wong kuwé, pemimpin-pemimpin sing awéh pituduh kanthi dhawuhé Ingsun, sedawané dhéwéké padha sabar. [^660] Wong-wong mau padha precaya (yakin) maring ayat-ayat-É Ingsun.

[^660]: Sing démaksud sabar yakuwé sabar senjeroné ngedegna  kebecikan.

## 32:25

Temen Pengéranmu, Penjenengané sing paring putusan neng antarané wong-wong kuwé neng dina Kiyamat ngenani apa sing gemiyén dhéwéké padha persulayakna ingatasé kuwé.

## 32:26

Lan apa ora dadi pituduh tumrap wong-wong kuwé, sepira akéhé umat-umat seurungé dhéwéké sing wis Ingsun tumpes, mangkané dhéwéké kabéh padha mlaku neng panggonan-panggonan sing degenohi (déning umat seurungé) kuwé. Temen, neng sing mengkana kuwé ana tandha-tandha (kewasané Gusti Allah). Apa wong-wong kuwé ora padha ngrungokna (nggatékna)?

## 32:27

Lan apa wong-wong kuwé ora padha nggatékna, lamon Ingsun nggiring (lamuk sing nggawa) banyu maring bumi sing cengkar, banjur Ingsun thukulna (kanthi banyu udan kuwé) tetanduran saéngga kéwan-kéwan ingoné wong-wong mau lan uga dhéwéké bisa mangan sekang (tetanduran) kuwé. Mangka, kenangapa dhéwéké ora padha nggatékna?

## 32:28

Lan wong-wong mau padha takon, “Kapan tekané dina kemenangan kuwé, angger sliramu wong sing bener?”

## 32:29

Dhawuha (Muhammad), “Neng dina kemenangan [^661] kuwé, ora nana gunané maning tumrap wong-wong kapir precayaé dhéwéké, lan dhéwéké ora padha déparingi wektu semaya.”

[^661]: Dina kemenangan yakuwé dina Kiyamat.

## 32:30

Mangka mléngosa sliramu sekang wong-wong kuwé, lan enténi baé, setemené dhéwéké (uga) lagi padha ngenténi. [^662]

[^662]: Nabi Muhammad s.a.w bareng karo wong-wong sing precaya (mukmin) dépréntah supaya nunggu dina kemenangan ingatasé wong sing padha mbangkang (kapir) lan ajuré wong-wong kuwé.

## 33:1

Hé Nabi! Semaraha (takwa) maring Gusti Allah lan aja pisan-pisan sliramu nuruti (kepénginané) wong-wong sing mbangkang (kapir) lan wong-wong lamis (munapék). Setemené Gusti Allah Maha Ngawuningani, Mahawicaksana,

## 33:2

lan tutna apa sing déwahyokna déning Pengéranmu maring sliramu. Temen, Gusti Allah Mahanastiti ingatasé apa sing sliramu pergawé,

## 33:3

lan semaraha (takwa) maring Gusti Allah, lan cukup Gusti Allah sing mbaureksa.

## 33:4

Gusti Allah ora ndadékna nggo sewiji wong atiné loro neng dhadhané, lan Gusti Allah ora ndadékna bojo-bojomu sing wis désupatani zihar [^663] kuwé dadi biyungmu, lan Penjeneng-ané ora ndadékna anak puponmu dadi anakmu cer. Sing mengkana kuwé, mung ucapan neng lésanmu baé. Gusti Allah ngendikakna sing sejati lan Penjenengané paring weruh (maring) dalan (sing bener).

[^663]: Zihar kuwé ucapané wong lanang maring bojoné, “Gigirmu haram tumrap Inyong kayadéné gigiré biyungku,” utawa ucapan liya sing sepadhan. Kuwé dadi padatané wong Arab Jahiliyah, lamon wong lanang ngucap kaya kuwé maring bojoné, dadiné si bojo déharamna nggo dhéwéké selawasé. Ning bareng Islam teka, apa sing déharamna selawasé kuwé debusek, lan bojo-bojo kuwé bali halal tumrap sing lanang kanthi mbayar kafarat (dhendha).

## 33:5

Celuka (anak-anak pupon kuwé) nganggo arané ramané dhéwék-dhéwék; kuwé sing lewih patrap neng sisihé Gusti Allah, lan angger sliramu ora ngerti sapa ramané (bo-cah-bocah kuwé), mangka (sebuta dhéwéké kabéh minangka) sedulur-sedulur tunggal agama, lan maula-maulamu. [^664] Lan ora nana dosa tumrapmu angger sliramu kelalén ngenani kuwé, ning (sing ana dosané) apa sing desengaja déning atimu. Gusti Allah Maha Ngampura, Mahaasih.

[^664]: Maula-maula kuwé batur tukon sing wis merdhéka utawa wong sing dadi anak pupon, kayadéné Salim anak puponé Huzaifah, deceluké Maula Huzaifah.

## 33:6

Nabi kuwé lewih utama tumrap wong-wong sing padha precaya (mukmin) tenimbang awak-awaké dhéwék [^665] lan garwa-garwané (nabi) dadi biyung-biyungé wong mukmin. Wong-wong sing padha duwé tali pesedu-luran (kerabat) antarané siji lan sijiné lewih utama (neng prekara waris-warisan) neng kitabé Gusti Allah tenimbang wong-wong mukmin (liya) lan wong-wong boyongan (muhajirin), kejaba angger ko padha karep gawé kebagusan [^666] maring sedulur-sedulur-mu (tunggal agama). Mengkana kuwé sing wis ketulis neng Kitabé (Gusti Allah).

[^665]: Wong-wong mukmin padha lewih tresna maring Nabiné, ngungkuli tresnané maring awaké dhéwék.

[^666]: Gawé apik neng kéné tegesé awéh wasiyat waris sing ora lewih sekang sepertelon bandhané.

## 33:7

Lan (élinga) rikala Ingsun mundhut janji sekang para nabi, karo sliramu pribadi, karo Nuh, karo Ibrahim, karo Musa lan karo Isa anak lanangé Maryam, lan Ingsun wis mundhut sekang dhéwéké (nabi-nabi) janji sing teguh, [^667]

[^667]: Kesanggupané mbutulna agama maring umaté dhéwék-dhéwék.

## 33:8

supaya Penjenengané mundhut priksa maring wong-wong sing padha bener (para nabi) ngenani beneré dhéwéké kabéh. [^668] Penjenengané nyedhiakna siksa sing perih nggo wong-wong sing mbangkang (kapir).

[^668]: Neng dina Kiyamat, Gusti Allah bakal mundhut priksa maring para nabi butul ngendi usahané mbutulna piwulang-piwulangé Gusti Allah maring umaté, lan butul ngendi umaté olihé ngleksanakna piwulangé Gusti Allah kuwé.

## 33:9

Hé wong-wong sing padha precaya! Padha élinga maring nékmat (sekang) Gusti Allah (sing wis déparingna) maring ko kabéh rikala wadyabala (musuh) nglurug ko kabéh, banjur Ingsun tekakna maring dhéwéké kabéh angin lisus lan wadyabala sing ora keton déning ko kabéh. [^669] Gusti Allah Maha Mriksani apa sing ko padha pergawé.

[^669]: Ayat kiyé nerangna critané Ahzab yakuwé golongan-golongan sing détumpes sejeroné Perang Khandaq merga nglawan Gusti Allah lan Utusan-É. Sing démaksud wadyabala sing ora keton kuwé para malaékat sing sengaja déturunaken déning Gusti Allah nggo numpes mungsuh-mungsuhé Gusti Allah kuwé.

## 33:10

(Yakuwé) rikala wong-wong padha nglurug ko kabéh sekang prenah ndhuwur lan prenah ngisormu, lan rikala pendeleng(mu) padha pating pentheleng (kagét) lan atimu nyesek butul maring gulu [^670] lan ko padha nyana sing ora-ora maring Gusti Allah.

[^670]: Nggambarna sepira gedhéné rasa wedi lan gemeteré wektu kuwé.

## 33:11

Neng kono kuwé wong-wong mukmin déuji lan degoncang (atiné) kanthi goncangan sing ngedab-edabi.

## 33:12

Lan (élinga) rikala wong-wong sing padha lamis (munapék) lan wong-wong sing atiné prenyakitén padha ngucap, “Sing déjanjékna déning Gusti Allah lan Utusan-É maring inyong kabéh ora liya mung apus-apus.”

## 33:13

Lan (élinga) rikala salah sijiné golongan sekang wong-wong kuwé padha ngucap, “Hé warga Yasrib (Medinah)! Wis ora nana panggonan nggo ko kabéh, merga kuwé ko padha balia.” Lan sebagéané wong-wong kuwé padha njaluk idin maring Kanjeng Nabi (arep padha bali) kanthi ngucap, “Setemené umahé inyong kabéh padha ngablag (ora nana sing njaga).” Mangkané umah-umah kuwé ora padha ngablag, wong-wong kuwé mung padha kepéngin mlayu (wedi perang).

## 33:14

Lan angger (Yasrib) deserang sekang ngendi-ora, banjur wong-wong kuwé (munapék) padha dépréntah supaya gawé kisruh, mesthi dhéwéké padha temandang; lan mung sedhéla baé dhéwéké olihé padha ngenteni.

## 33:15

Lan temen, wong-wong lamis (munapék) kuwé seurungé wis padha janji maring Gusti Allah, ora bakal padha mbalik maring mburi (mundur). Lan janjiné maring Gusti Allah kuwé bakal déjaluki tanggungjawabé.

## 33:16

Dhawuha sliramu (Muhammad), “Mlayu ora nana gunané tumrap ko kabéh, angger ko padha mlayu sekang pati utawa rajapati, lan angger mengkana (ko padha bisa indha sekang pati) ko kabéh mung bakal bisa seneng-seneng sedhéla thok.”

## 33:17

Dhawuha, “Sapa wongé sing bisa ngayomi ko kabéh sekang (pepesthéné) Gusti Allah angger Penjenengané ngersakna bebaya (temiba) ingatasé ko kabéh utawa ngersakna kewelasan (rahmat) maring ko kabéh?” Dhéwéké (wong munapék) kuwé ora bakal padha olih pengayom lan sing tulung seliyané Gusti Allah.

## 33:18

Temen, Gusti Allah ngawuningani wong-wong sing padha ngalang-alangi neng antarané ko kabéh lan wong-wong sing ngucap maring sedulur-seduluré, “Padha ngénéha bareng karo inyong kabéh.” Ning wong-wong kuwé nekani perang mung sedhéla,

## 33:19

dhéwéké padha medhit (kebecikan) maring ko kabéh. Angger lagi teka wewedi (bebaya), ko weruh wong-wong kuwé padha nyawang ko kanthi mata plarak-plirik kaya wong sing semaput utawa arep mati, lan angger bebayané wis ilang, dhéwéké kuwé padha ngala-ala ko nganggo ilat (pengucap) sing landhep, lan dhéwéké padha medhit maring temindak kebecikan. Wong-wong kuwé padha ora precaya, dadi Gusti Allah mbusek (ganjaran) kebecikané. Lan sing mengkana kuwé gampang mungguh Gusti Allah.

## 33:20

Dhéwéké (wong-wong munapék) padha ngira (lamon) golongan-golongan (sing padha gabungan) kuwé urung lunga, lan angger golongan-golongan (gabungan) teka maning mesthi wong-wong munapék kuwé kepéngin manggon neng dhukuh-dhukuh bareng wong Badui (Arab pedésan), karo nakokna wertané ko kabéh. Lan sekirané wong-wong mau padha bareng karo ko kabéh, dhéwéké ora bakal padha perang kejaba mung sedhéla thok.

## 33:21

Temen, wis ana neng (pribadiné) Rasulullah kuwé tuladha sing apik nggo ko kabéh (yakuwé) nggo wong-wong sing padha ngarep-arep (kewelasané) Gusti Allah lan tekané dina Kiyamat lan sing akéh élingé maring Gusti Allah.

## 33:22

Lan rikala wong-wong mukmin weruh golongan-golongan (sing padha gabungan) kuwé, dhéwéké padha ngucap, “Kiyé sing déjanjékna déning Gusti Allah lan Utusan- É [^671] maring inyong kabéh.” Lan pancén bener Gusti Allah lan Utusan-É. Lan sing mengkana kuwé nambahi olihé padha precaya lan islamé dhéwéké kabéh.

[^671]: Sing déjanjékna déning Gusti Allah lan Utusan-É yakuwé kemenangan sewisé ngalami kangélan.

## 33:23

Lan neng antarané wong-wong mukmin kuwé ana wong sing padha netepi apa sing wis dhéwéké padha janjékna maring Gusti Allah. Lan ana neng antarané wong-wong kuwé ana sing tiwas lan neng antarané wong-wong kuwé ana (uga) sing nunggu-nunggu [^672] lan dhéwéké semendhing baé ora padha ngowahi (janjiné),

[^672]: Ngenténi apa sing wis déjanjékna déning Gusti Allah maring dhéwéké.

## 33:24

supaya Gusti Allah paring piwales (ganjaran) maring wong-wong sing padha bener kuwé merga beneré, lan nyiksa wong-wong sing lamis (munapék) angger Penjenengané ngersakna, utawa nampa tobaté dhéwéké kabéh. Temen, Gusti Allah Maha Ngampura, Mahawelas.

## 33:25

Lan Gusti Allah nyingkirna wong-wong kapir kuwé sing kahanané dhéwéké ésih padha jéngkél, merga dhéwéké (uga) padha ora olih untung apa-apa. Cukup Gusti Allah (sing nulungi) ngedohna wong-wong mukmin neng peperangan. [^673] Lan Gusti Allah Mahakuwat, Maha Digdaya.

[^673]: Sejeroné Perang Khandaq wong-wong mukmin ora nglakoni perang merga Gusti Allah wis nyingkirna mungsuhé kanthi nurunaken angin gedhé lan para malaékat.

## 33:26

Lan Penjenengané wis nurunaken wong-wong Ahli Kitab (Bani Quraizah) sing padha ngrewangi dhéwéké (golongan-golongan sing padha gabungan) sekang bénténg-bénténgé, lan Penjenengané nglebokna rasa wedi maring njero atiné wong-wong kuwé. Sebagéané dhéwéké padha ko paténi lan sebagéan liyané padha ko kabéh tawan. [^674]

[^674]: Sewisé golongan-golongan sing padha gabungan kocar-kacir, mangka Gusti Allah dhawuh maring Kanjeng Nabi supaya numpes Bani Quraizah (Ahli Kitab) lan ngurak dhéwéké kabéh sekang bénténg-bénténgé, banjur sekabéh wong lanangé sing mélu perang dépaténi, wong-wong wadoné karo bocah-bocah détawan.

## 33:27

Lan Penjenengané marisna maring ko kabéh tanah-tanah, umah-umah lan bandha-bandhané dhéwéké, (semana uga) tanah sing urung ko kabéh padha ambah. [^675] Lan Gusti Allah Mahakewasa ingatasé samubarang kabéh.

[^675]: Tanah-tanah sing bakal déleboni déning wadyabala Islam.

## 33:28

Hé Nabi! Dhawuha maring garwa-garwamu, “Angger ko kabéh padha kepéngin penguri-pan neng dunya lan pepaésé, mangka padha ngénéha supaya inyong wéhna maring ko kabéh mut’ah lan inyong pegat ko kabéh kanthi cara sing becik.”

## 33:29

Lan angger ko padha kepéngin (milih) Gusti Allah, Utusan-É lan negari akhérat, mangka setemené Gusti Allah wis ngancengi ganjaran gedhé nggo sapa sing padha nglakoni kebecikan neng antarané ko kabéh.

## 33:30

Hé garwa-garwané Nabi! Sapa baé neng antarané ko kabéh sing nglakoni pegawéan kotor sing nyata, mesthi siksané detikelna lipet pindho. Lan sing mengkana kuwé gampang mungguhe Gusti Allah.

## 33:31

Lan sapa neng antarané ko kabéh (garwa-garwané Nabi) manut maring Gusti Allah lan Utusan-É lan nglakoni kebecikan, Ingsun bakal paringi ganjaran maring dhéwéké tikel pindho lan Ingsun sedhiakna rejeki sing mulya nggo dhéwéké.

## 33:32

Hé para garwa Nabi! Ko kabéh ora padha karo wong-wong wadon sing liya, angger ko kabéh padha semarah (takwa), mangka aja pisan-pisan ngasor (ngalus-alusna sewara) [^676] sejeroné wicara saéngga tangi brahiné wong sing ana prenyakit neng atiné [^677] ning ngucapa kanthi pengucap sing becik.

[^676]: Sing démaksud ngasor neng kéné yakuwé wicara kanthi cara sing bisa gawé wani wong lanang liya temindak ala maring dhéwéké.

[^677]: Maksudé wong sing duwé niyat ala maring wong wadon, umpamané jinah.

## 33:33

Lan preyogané ko kabéh padha tetep neng umahmu [^678] lan aja pisan-pisan ko padha ngudi-selira (dandan) lan (polah) kayadéné wong-wong jahiliyah gemiyén, [^679] lan leksanakna sembayang, nglunasi jakat lan manuta maring Gusti Allah lan Utusan-É. Setemené Gusti Allah ngersakna ngilangi dosa sekang awakmu kabéh, hé ahlulbait [^680] lan mbresihna awakmu kabéh kanthi sebrésih-brésihé.

[^678]: Supayané garwa-garwané Rasul tetep manggon neng njero umah, lan olih metu angger ana perlu sing debenerna déning syara’.

[^679]: Sing démaksud Jahiliyah gemiyén yakuwé jahiliyah kekapiran seurungé Nabi Muhammad s.a.w lan sing démaksud Jahiliyah siki yakuwé jahiliyah kemaksiyatan sewisé ana Islam.

[^680]: Ahlul bait tegesé keluwarga balesomahe Rasulullah s.a.w.

## 33:34

Lan élinga (maring) apa sing déwacakna neng umahmu sekang ayat-ayat-É Gusti Allah lan hikmah (sunahé Nabimu). Temen, Gusti Allah Mahaalus, Maha Ngawuningani.

## 33:35

Temen, wong-wong muslim lanang lan muslim wadon, wong mukmin lanang lan mukmin wadon, wong lanang lan wong wadon sing padha tetep miturut, wong lanang lan wong wadon sing padha bener, wong lanang lan wong wadon sing padha sabar, wong lanang lan wong wadon sing padha gentur (khusuk), wong lanang lan wong wadon sing padha seneng wéwéh (sodakoh), wong lanang lan wong wadon sing padha (seneng) puasa, wong lanang lan wong wadon sing padha ngreksa perjiné (barang wadiné), wong lanang lan wong wadon sing padha akéh nyebut (asmané) Gusti Allah, Gusti Allah wis nyedhiakna pangampura lan ganjaran sing gedhé nggo dhéwéké kabéh.

## 33:36

Lan temen ora pantes tumrap wong lanang sing mukmin lan wong wadon sing mukmin, angger Gusti Allah lan Utusan-É wis netepna sewijiné kekancingan (putusan), bakal ana pilihan (sing liya) nggo dhéwéké ngenani urusané dhéwéké kabéh. Lan sapa wongé sing nyidrani (mbangkang) maring Gusti Allah lan Utusan-É mangka temen, dhéwéké wis kesasar kanthi sasar sing nyata.

## 33:37

Lan (élinga) rikala sliramu (Muhammad) ngucap maring wong sing wis déparingi nékmat déning Gusti Allah lan sliramu (uga) wis awéh nékmat maring dhéwéké, “Kukuhi terus bojomu (aja dépegat) lan semaraha (takwa) maring Gusti Allah,” ning sliramu ngumpetna neng njero atimu apa sing bakal debuktékna déning Gusti Allah, lan sliramu wedi maring menungsa, mangkané Gusti Allah lewih hak sliramu wedéni. Mangka rikala Zaid (anak puponé kanjeng Nabi) wis mungkasi butuhé maring bojoné (megat bojo), Ingsun nikahna sliramu karo dhéwéké (Zaenab, randhané Zaid) [^681] supayané ora nana pekéwuh tumrap wong mukmin mbojo (ngrabi) randha-randhané anak puponé dhéwéké kabéh, angger anak-anak puponé wis padha ngrampungi butuhé (megat) ingatasé bojoné. Lan pepesthéné Gusti Allah kuwé mesthi kelakon.

[^681]: Sewisé entong idahé.

## 33:38

Ora nana kabotan apa-apa tumrap Nabi ngenani apa sing wis détetepna déning Gusti Allah nggo slirané. (Gusti Allah wis netepna sing mengkana kuwé) minangka sunahé Gusti Allah maring nabi-nabi sing dhisit. Lan ketetepané Gusti Allah kuwé sewijiné ketetepan sing mesthi kelakoné,

## 33:39

(yakuwé) wong-wong sing wis padha mbutulna risalah-risalahé Gusti Allah, [^682] dhéwéké padha wedi maring Gusti Allah lan ora padha wedi maring sapa baé seliyané Gusti Allah. Lan cukup Gusti Allah baé sing gawé prétungan.

[^682]: Para utusan (rasul) sing mbutulna saréngat-saréngaté Gusti Allah maring menungsa.

## 33:40

Muhammad kuwé udu ramané salah sijiné wong lanang neng antarané ko kabéh, [^683] ning (Muhammad) kuwé utusané Gusti Allah lan mungkasani para nabi. Lan Gusti Allah Maha Ngawuningani samubarang kabéh.

[^683]: Kanjeng Nabi Muhammad udu ramané salah sijiné sahabat, merga kuwé randhané Zaid (Zaenab) kena degarwa déning Kanjeng Nabi.

## 33:41

Hé wong-wong sing padha precaya! Élinga maring Gusti Allah kanthi ngéling-éling (asma)-Né seakéh-akéhé,

## 33:42

lan padha maha-nyucékna (maca tasbéh) maring Penjenengané neng wektu ésuk lan soré.

## 33:43

Penjenengané sing paring kewelasan (rahmat) maring ko kabéh lan para malaékat-É (padha nyuwuna ngampura nggo ko kabéh), supaya Gusti Allah ngetokna ko kabéh sekang pepeteng maring pepadhang (sing jembrang). Lan Penjenengané Mahawelas maring wong-wong sing padha precaya.

## 33:44

Pekurmatané dhéwéké kabéh (wong-wong mukmin kuwé) rikala dhéwéké padha nyowani Penjenengané yakuwé, “Rahayu (Salam),” [^684] lan Penjenengané nyawisna ganjaran sing mulya nggo wong-wong sing padha precaya.

[^684]: Waras slamet sekang sekabéh bebaya.

## 33:45

Hé Nabi! Setemené Ingsun ngutus sliramu supaya dadi seksi, sing nggawa werta bebungah lan sing awéh pengéling-éling,

## 33:46

lan nggo dadi sing ajék-ajék maring (agamané) Gusti Allah kanthi idin-É lan minangka cahya sing memadhangi.

## 33:47

Lan butulna werta bebungah maring wong-wong mukmin, lamon setemené tumrap dhéwéké kabéh (desedhiakna) ganjaran sing gedhé sekang Gusti Allah.

## 33:48

Lan aja pisan-pisan sliramu (Muhammad) manut maring wong-wong sing mbangkang (kapir) lan wong-wong sing lamis (munapék) kuwé, lan aja pisan-pisan sliramu opén maring pengridhuné dhéwéké kabéh lan pasraha (tawakala) maring Gusti Allah. Lan cukup Gusti Allah sing dadi pengayom.

## 33:49

Hé wong-wong sing padha precaya! Angger ko padha mbojo wong-wong wadon mukmin, banjur ko padha megat dhéwéké seurungé dhéwéké dekembuli, kuwé ora nana wektu idah sing kudu ko kabéh prétungna. Ning awéha maring wong-wong wadon kuwé mut’ah (pewéwéh) lan culna (pegat) dhéwéké kabéh kanthi cara sing seapik-apiké.

## 33:50

Hé Nabi! Setemené Ingsun wis marengna (halal) garwa-garwabmu nggo sliramu yakuwé sing wis sliramu paringi maskawiné lan batur tukon (budak) sing sliramu duwéni, klebu apa sing sliramu pekolih neng peperangan sing déparingna déning Gusti Allah maring sliramu, lan (semana uga) anak-anak wadon sekang sedulur lanangé ramamu, lan anak-anak wadon sekang sedulur wadoné ramamu, lan anak-anak wadon sekang sedu-lur wadoné ramamu, lan anak-anak wadon sekang sedulur lanangé biyungmu sing padha mélu boyong (hijrah) bareng sliramu, lan wong-wong wadon mukmin sing padha mas-rahna awaké maring Kanjeng Nabi angger Kanjeng Nabi ngersakna nggarwa, minangka prekara sing mung nggo sliramu, ora nggo kabéh wong mukmin (seliyané Kanjeng Nabi). Ingsun wis ngawuningani apa sing wis Ingsun wajibna maring dhéwéké kabéh ngenani bojo-bojoné lan batur tukon (budak) sing padha dhéwéké duwéni supayané ora dadi kerupekan tumrap sliramu. Lan Gusti Allah Maha Ngampura, Mahawelas.

## 33:51

Sliramu kena nundha (ora ngembuli) sapa sing sliramu karepna antarané dhéwéké (garwa-garwamu) lan (uga kena) ngembuli (antarané dhéwéké kabéh) sing sliramu karepna. Lan sapa sing sliramu kepéngin ngembuli dhéwéké maning sekang wong wadon sing wis sliramu pegat, mangka ora nana dosa ingatasé sliramu. Sing mengkana kuwé, yakuwé lewih pérek kanggo tentremé ati dhéwéké kabéh, lan dhéwéké kabéh ora krasa susah, lan sekabéhané rila kanthi apa baé sing sliramu wehna maring dhéwéké kabéh. Lan Gusti Allah ngawuningani apa sing (kesimpén) neng njero atimu. Lan Gusti Allah Maha Ngawuningani, Mahaaris. [^685]

[^685]: Miturut riwayat, sewiji wektu garwa-garwané Kanjeng Nabi ana sing iri lan ana sing njaluk tambahan blanja, dadi Kanjeng Nabi medhot srawung karo dhéwéké nganti sewulan lawasé. Sebab wedi dépegat déning Kanjeng Nabi, dhéwéké padha sowan maring Kanjeng Nabi lan matur rila maring apa baé sing bakal députusna déning Nabi maring dhéwéké. Temuruné ayat kiyé awéh kepareng maring Kanjeng Nabi nggo ngembuli sapa sing dekarepna sekang bojo-bojoné utawa ora ngembuli dhéwéké; lan uga awéh kepareng maring Nabi nggo apikan maning (rujuk) maring bojo-bojoné angger ana bojo sing wis dépegat.

## 33:52

Ora kepareng (ora halal) tumrap sliramu (Muhammad) nggarwa wong-wong wadon (liya) sewisé kuwé, lan uga ora kena ngganti garwa-garwamu karo wong wadon liya senajan ayuné gawé dhemen atimu, kejaba batur-batur tukon (budak-budak) sing sliramu duwéni. Lan Gusti Allah Maha Ngawat-awati samubarang kabéh.

## 33:53

Hé wong-wong sing padha precaya! Aja pisan-pisan ko padha mlebu maring umahé Kanjeng Nabi kejaba angger ko padha déparengna seperlu mangan kanthi ora ngenténi wektu olah-olahé (panganané), [^686] ning angger ko padha detimbali mangka mlebua lan angger ko wis rampung mangan, padha metua ko kabéh tanpa ndawakna rasan-rasanan. Setemené sing mengkana kuwé ngganggu maring Kanjeng Nabi, saéngga Kanjeng Nabi rikuh maring ko kabéh (préntah ko padha metu) lan Gusti Allah ora rikuh (nerangna) sing bener. Lan angger ko kabéh padha njaluk sewiji (kebutuhan) maring garwa-garwané Kanjeng Nabi, mangka njaluka sekang mburiné aling-aling. (Temindak) sing mengkana kuwé, lewih suci tumrap atimu kabéh lan atiné garwa-garwané Kanjeng Nabi. Lan banget ora kenané tumrap ko kabéh nglarani (penggalihé) Kanjeng Nabi lan ko kabéh (uga) ora kena ngarah (mbojo) garwa-garwané Kanjeng Nabi selawasé sewisé (kanjeng Nabi) séda. Temen, sing mengkana kuwé (mbojo randhané Kanjeng Nabi) banget gedhé dosané neng sisihé Gusti Allah.

[^686]: Ayat kiyé nglarang para sahabat mlebu maring umahé Rasulullah seprelu mangan karo nunggu-nunggu wektu dhaharé Rasulullah.

## 33:54

Angger ko padha ngedhéngna barang sewiji utawa ngumpetna kuwé, mangka setemené Gusti Allah Maha Ngawuningani samubarang kabéh.

## 33:55

Ora nana dosa tumrap garwa-garwané Kanjeng Nabi (ketemu tanpa aling-aling) karo rama-ramané, anak-anak lanangé, sedulur-sedulur lanangé, keponakan-keponakan lanang sekang sedulur lanang, keponakan-keponakan lanang sekang sedulur wadon, wong-wong wadon (sing padha precaya) lan kewula-kewula sing deduwéni (ora kudu nganggo aling-aling), lan padha semaraha ko kabéh (garwa-garwané Nabi) maring Gusti Allah. Temen, Gusti Allah Maha Nyekséni samubarang kabéh.

## 33:56

Setemené Gusti Allah lan malaékat-malaékat-É padha slawat nggo Kanjeng Nabi. [^687] Hé wong-wong sing padha precaya! Padha slawata ko kabéh maring Kanjeng Nabi lan padha ucapna salam kanthi temen-temen pekurmatan maring kiyambeké. [^688]

[^687]: Slawat sekang Gusti Allah tegesé paring kewelasan (rahmat); sekang malaékat nyuwunaken ampura, lan angger sekang wong mukmin tegesé penyuwun supaya deparing kewelasan, Umpamané nganggo kalimah Allahumma salli ‘ala Muhammad.

[^688]: Kanthi ngucapna kalimah kayadéné Assalamu ‘alaika ayyuhan Nabi, tegesé moga-moga keslametan ingatasé penjenengan hé, Nabi.

## 33:57

Setemené (ingatasé) wong-wong sing padha nglarani Gusti Allah lan Utusan-É, Gusti Allah bakal nglaknati dhéwéké kabéh neng dunya lan neng akhérat, lan ngancengna siksa sing gawé nistha tumrap wong-wong kuwé.

## 33:58

Lan wong-wong sing padha nglarani wong-wong mukmin lanang lan mukmin wadon sing ora padha nglakoni keluputan, mangka setemené wong-wong (sing nglarani) kuwé padha manggul goroh lan dosa sing nyata.

## 33:59

Hé Nabi! Ucapna maring garwa-garwané sliramu, anak-anak wadonmu lan maring bojo-bojoné wong mukmin, “Preyoga banget padha nutupna jilbabé [^689] maring awaké sekojur.” Sing mengkana kuwé, supayané dhéwéké dadi padha lewih gampang detengeri, saéngga dhéwéké ora padha deganggu. Lan Gusti Allah Maha Ngampura, Mahawelas.

[^689]: Jilbab kuwé klambi sarung ombér sing bisa nutupi sirah, rai lan dhadha.

## 33:60

Temen, angger wong-wong sing lamis (munapék) lan wong-wong sing atiné padha kenang prenyakit lan wong-wong sing padha nyebar werta ora bener neng Medinah ora padha lérén (olihé nglarani atimu), mesti Ingsun wis préntah sliramu (nggo numpes) wong-wong kuwé kabéh, banjur dhéwéké padha ora dadi tanggamu (neng Medinah) kejaba mung sedhéla,

## 33:61

neng kahanan kenang supata (laknat). Neng endi baé wong-wong kuwé detemokna, dhéwéké bakal padha dedikep lan dépaténi kanthi ora nana ampura.

## 33:62

Minangka dadi ketetepané (sunah) Gusti Allah sing (lemaku uga) maring wong-wong gemiyén seurung (sliramu) lan sliramu ora bakal bisa nemoni owah-owahan neng sunahé Gusti Allah.

## 33:63

Menungsa padha takon maring sliramu (Muhammad) ngenani dina Kiyamat. Dhawuha, “Kawruh ngenani dina Kiyamat kuwé anané mung neng sisihé Gusti Allah.” Lan apa sliramu ngerti, bisa uga dina Kiyamat kuwé wis pérek tekané.

## 33:64

Temen, Gusti Allah nyupatani (nglaknat) wong-wong sing padha mbangkang (kapir) lan ngancengi nggo dhéwéké kabéh, geni sing mulab-mulab (neraka),

## 33:65

wong-wong kuwé padha langgeng neng njeroné (neraka) selawasé; dhéwéké kabéh ora bakal nemu pengayom lan sing tulung,

## 33:66

Neng dinané (rikala) rainé dhéwéké padha dewolak-walik neng njero neraka, wong-wong kuwé padha ngucap, “Dhuh, énggané gemiyén inyong padha manut maring Gusti Allah lan manut (uga) maring Utusan.”

## 33:67

Lan wong-wong mau padha ngucap, “Dhuh Pengéran kula sedaya, sejatosipun kula empun sami nuruti para pemimpin lan para pengageng kula sedaya, lajeng kiyambeké sami nyasaraken kula sedaya saking mergi (ingkang leres).

## 33:68

Dhuh, Pengéran kula sedaya, mugi Penjenengan dhawahakén dhateng kiyambeké sedaya siksa tikel ping kalih lan mugi Penjenengan nglaknat dateng tiyang-tiyang niku nganggé laknat ingkang ageng.”

## 33:69

Hé wong-wong sing padha precaya! Aja pisan-pisan ko kabéh kaya wong-wong sing padha nglarani Musa, mangka Gusti Allah mbrésihna dhéwéké sekang dakwan-dakwan sing wong-wong kuwé padha dakwakna. Lan dhéwéké (Musa) duwé drajat luhur neng sisihé Gusti Allah.

## 33:70

Hé wong-wong sing padha precaya! Padha semaraha (takwa) ko kabéh maring Gusti Allah lan ucapna ucapan sing bener,

## 33:71

mesthi Gusti Allah bakal ndandani lakon bektimu kabéh lan paring ampura dosa-dosané ko kabéh. Lan sapa wongé manut maring Gusti Allah lan Utusan-É, mangka temen, dhéwéké wis olih kebegyan sing gedhé.

## 33:72

Setemené Ingsun wis nawakna amanat maring langit, bumi lan gunung-gunung; ning kabéh padha wegah manggul amanat kuwé lan dhéwéké padha kewatir bakal ora bisa ngleksanakna kuwé (abot), banjur amanat kuwé dépanggul neng menungsa. Temen, menungsa kuwé padha banget aniayané (dolim) lan banget bodhoné,

## 33:73

saéngga Gusti Allah bakal nyiksa wong-wong sing lamis (munapék) lanang lan wadon lan wong-wong sing padha nyekuthokna (musrik) lanang lan wadon; lan Gusti Allah bakal nampa tobaté wong-wong mukmin lanang lan wadon. Lan Gusti Allah Maha Ngampura, Mahawelas.

## 34:1

Sekabéhé pengalembana kagungané Gusti Allah sing kagungan apa sing ana neng langit lan apa sing ana neng bumi, lan sekabéhé pengalembana neng akhérat kagungané Gusti Allah. Lan Penjenengané Sing Mahawicaksana, Mahanastiti.

## 34:2

Gusti Allah ngawuningani apa sing mlebu maring njero bumi lan apa sing metu sekang bumi, lan sing temurun sekang langit lan apa sing munggah maring langit, lan Penjenengané Sing Mahawelas, Maha Ngampura.

## 34:3

Lan wong-wong sing mbangkang (kapir) padha ngucap, “Dina Kiyamat kuwé ora bakal teka maring inyong kabéh.” Dhawuhna, “Mesthi tekané! Sekawit (sekawit) Pengéranku sing ngawuningani sing ora keton (gaib), dina Kiyamat kuwé mesthi bakal teka maring ko kabéh. Ora nana sing keumpet mungguh Penjenengané senajan mung sebobot zarrah [^690] becik sing ana neng langit utawa sing ana neng bumi, sing lewih cilik sekang kuwé utawa sing lewih gedhé, kabéh ketulis neng Kitab sing cetha (Lauh Mahfuz),”

[^690]: Zarrah kuwé semut sing paling cilik. Wong Arab mbasakna sewiji barang sing banget ciliké nganggo tembung zarrah.

## 34:4

supaya Penjenengané (Gusti Allah) paring ganjaran maring wong-wong sing padha precaya lan sing padha nglakoni kebecikan. Wong-wong kuwé padha olih pangampura lan rejeki sing mulya (suwarga).

## 34:5

Lan wong-wong sing padha ngupaya (nglawan) ayat-ayat-É Ingsun kanthi anggepan dhéwéké padha bisa ngasorna (nyegah siksané Ingsun), dhéwéké kabéh kuwé bakal olih siksa sing banget perihé.

## 34:6

Lan wong-wong sing déparingi ilmu (Ahli Kitab) padha duwé pinemu lamon (wahyu) sing déturunaken maring sliramu (Muhammad) sekang Pengéranmu, kuwé sing bener lan sing awéh pituduh (tumrap menungsa) maring dalané (Gusti Allah) Sing Mahadigdaya, Maha Pinuji.

## 34:7

Lan wong-wong kapir padha ngomong (maring batir-batiré), “Apa ko padha gelem tek tidhoki sewijiné wong lanang [^691] sing mertakna maring ko kabéh, lamon angger awakmu wis padha ajur mumur, ko kabéh mesthi (bakal détangékna maning) dadi ciptanan sing anyar.

[^691]: Sing dhéwéké maksud sewijiné wong lanang kuwé Kanjeng Nabi Muhammad minangka painan ingatasé kiyambeké.

## 34:8

Apa dhéwéké ngarang apus-apus maring Gusti Allah utawa dhéwéké lara gemblung?” (Ora), ning wong-wong sing padha ora precaya maring (anané) akhérat kuwé ana neng sejeroné pesiksan lan kesasar sing adoh.

## 34:9

Mangka apa wong-wong mau ora padha nggatékna langit lan bumi sing ana neng ngarepé lan neng mburiné? Angger Ingsun ngersakna, mesthi Ingsun blesekna dhéwéké kabéh maring bumi utawa Ingsun tibakna maring dhéwéké jlebekan-jlebekan sekang langit. Temen, neng sing mengkana kuwé nyata-nyata ana tandha utawa (kewasané Gusti Allah) tumrap saben-saben kewula sing padha bali (maring Penjenengané).

## 34:10

Lan temen, wis Ingsun paringna maring Dawud kenugrahan sekang Ingsun. (Ingsun dhawuh), “Hé gunung-gunung lan manuk-manuk! Padha maca tasbéh (maha-nyucekna maring Gusti Allah) kanthi bola-bali bareng karo Dawud,” lan Ingsun wis ngamohna wesi nggo dhéwéké,

## 34:11

(yakuwé) gawéa klambi wesi sing gedhé-gedhé lan ukuren anamané; lan lakonana kebecikan. Temen, Ingsun Maha Mriksani maring sing sliramu pergawé.

## 34:12

Lan Ingsun (tundhukna) angin nggo Sulaiman, sing mlakuné wektu ésuk padha karo lakon sewulan lan mlakuné neng wektu soré (uga) padha karo lakon sewulan, [^692] lan Ingsun ilékna cor-coran tembaga nggo dhéwéké. Lan sebagéan sekang jin ana sing nyambet gawé neng ngarep (manut maring préntahé) kanthi idiné Pengérané. Lan sapa sing nyimpang neng antarané dhéwéké sekang dhawuh Ingsun, Ingsun rasakna maring dhéwéké siksa neraka sing geniné mulab-mulab.

[^692]: Maksudé angger Sulaiman nganakaken lelaku sekang ésuk butul awan mangka adohé padha karo adohé onta mlaku sewulan. Semana uga angger Sulaiman nganakaken lelaku sekang awan butul soré, mangka cepeté padha karo lelaku sewulan.

## 34:13

Dhéwéké kabéh (para jin kuwé) padha nyambet gawé nggo Sulaiman selaras karo apa sing dekarepna neng Sulaiman, umpamané mbangun gedhong-gedhong sing dhuwur, reca-reca, piring-piring sing (gedhéné) kaya blumbang lan kewalen-kewalen sing tetep (neng ndhuwur pawon). Padha nyambet gawé, hé keluwarga Dawud minangka kesuwun (sukur maring Gusti Allah). Lan semendhing pisan kawula-kawulané Ingsun sing padha kesuwun (sukur).

## 34:14

Mangka rikala Ingsun wis netepna pati ingatasé (Sulaiman), ora nana sing nidhokna maring para jin sédané kuwé kejaba rayap sing mangani tekené. Mangka rikala dhéwéké (Sulaiman) wis rubuh, tembé jin padha rumangsa lamon sekirané dhéwéké padha ngaweruhi prekara sing gaib mesthi dhéwéké padha ora tetep neng siksa sing gawé ina.

## 34:15

Temen, tumrap kaum Saba’ ana tandha (agungé Pengéran) neng papan panggonané dhéwéké yakuwé kebon loro neng sisih tengen lan sisih kiwéné, (maring wong-wong Saba’ kuwé déucapna), “Panganen déning ko kabéh sekang rejeki sing (déparingna) Pengéranmu lan padha kesuwuna maring Penjenengané. (Negarimu) kuwé negari sing apik (kepenak) lan (Pengéranmu) Pengéran Sing Maha Ngampura.”

## 34:16

Ning kaum Saba’ padha mléngos, mangka Ingsun ngirim maring kaum kuwé blabur sing gedhé [^693] lan Ingsun ijoli kebon sing loro kuwé nganggo kebon loro sing dethukuli (wit-witan) sing wohé pait, wit Asl lan semendhing wit Sidr. [^694]

[^693]: Blabur gedhé sing dadi ambrolé bendungan Ma’rib.

[^694]: Wit Asl kaya wit cemara, wit Sidr kaya wid widara.

## 34:17

Mengkana kuwé Ingsun paring piwales merga mbangkangé (kapir) kaum Saba’. Lan Ingsun ora nibakna siksa (sing mengkana kuwé) kejaba mung maring wong-wong sing padha mbangkang (kapir).

## 34:18

Lan Ingsun dadékna neng antarané wong-wong kuwé (warga Saba’) lan negari-negari sing Ingsun berkahi (Syam), pira-pira negari sing kepérek lan Ingsun tetepna antarané negari-negari kuwé (jangkahé) lakon. Padha mlakua ko kabéh neng negari-negari kuwé wengi lan awan kanthi aman. [^695]

[^695]: Negari sing neng Syam, merga suburé lan negari-negari sing kepérek yakuwé antarané Yaman lan Syam, saéngga wong-wong padha bisa mlaku neng wektu wengi lan awan ora kudu mandheg neng segara wedhi lan ora nana kangélan.

## 34:19

Mangka wong-wong kuwé padha ngucap, “Dhuh Pengéran kula sedaya, mugi tebihakén jangkah lelampahan kula sami,” [^696] lan (tegesé wong-wong kuwé) padha nganiaya awaké dhéwék, mangka dhéwéké kabéh Ingsun dadékna banah crita lan Ingsun tumpes-tapis wong-wong mau ludhes-dhes. Temen, neng sing mengkana kuwé, ana tandha (kewasané Gusti Allah) tumrap saben wong sing padha sabar lan kesuwun (sukur).

[^696]: Supaya kota-kota sing pérek debusek, supaya lelakon dadi dawa lan dhéwéké padha téyéng ngukuhi dhéwék (monopoli) dagangan kuwé saéngga bathiné lewih gedhé.

## 34:20

Lan temen, Iblis wis bisa ngyakinaken maring wong-wong mau bebener pengira-irané Iblis kuwé, banjur wong-wong kuwé padha ngetutna si Iblis kejaba sebagéané wong-wong sing padha precaya.

## 34:21

Lan ora nana kekuwasan (Iblis) ingatasé dhéwéké kabéh, kejaba mung supaya Ingsun bisa mbédakna sapa sing precaya maring anané akhérat lan sapa sing ésih padha mamang ngenani (akhérat) kuwé. Lan Pengéranmu Maha Ngreksa samubarang.

## 34:22

Dhawuha (Muhammad) maring wong-wong musrik, “Sebuten dhéwéké kabéh sing ko padha anggep (dadi sembahan) seliyané Gusti Allah! Dhéwéké ora padha duwé kewasa semendhing-mendhinga neng langit lan neng bumi, lan dhéwéké ora padha duwé urun apa-apa neng (penciptanané) langit lan bumi lan ora nana sijia neng antarané dhéwéké sing dadi rewang tumrap Penjenengané.”

## 34:23

Lan sapangat (pitulung) sekang sapa baé, ora nana gunané neng sisihé Penjenengané, mung migunani tumrap wong-wong sing wis deidini déning Penjenengané (olih pitulung kuwé). Saéngga angger wis deilangna rasa wedi sekang atiné wong-wong kuwé, dhéwéké padha padha ngucap, “Apa sing wis dédhawuhna déning Pengéranmu?” Wong-wong mau padha semaur, “(Dhawuh) sing bener,” lan Penjenengané Sing Mahaluhur lan Mahaagung. [^697]

[^697]: Ayat kiyé nerangna lamon awéhé sapangat (pitulung) mung bisa kelakon kanthi idiné Gusti Allah. Wong-wong sing bakal déparingi idin awéh sapangat (pitulung) lan wong-wong sing arep olih pitulung padha krasa wedi lan ngarep-arep idiné Gusti Allah kuwé.

## 34:24

Dhawuha (Muhammad), “Sapa sing paring rejeki maring ko kabéh sekang langit lan sekang bumi?” Dhawuha, “Gusti Allah,” lan setemené inyong kabéh apa ko kabéh (wong-wong musrik), mesthi ana neng sejeroné bebener utawa neng sejeroné kesasar sing nyata.

## 34:25

Dhawuha, “Ko kabéh ora bakal déjaluki tanggung jawab ingatasé apa sing inyong kabéh pergawé lan inyong kabéh ora bakal déjaluki tanggung jawab ingatasé apa sing ko kabéh pergawé.”

## 34:26

Dhawuha, “Pengérané dhéwék kabéh (inyong karo ko) bakal ngumpulna dhéwék kabéh, banjur Penjenengané paring putusan antarané inyong kabéh lan ko kabéh kanthi bener, lan Penjenengané Sing Maha Paring Putusan, Maha Ngawuningani.”

## 34:27

Dhawuha, “Mara tidhokna maring inyong sembahan-sembahan sing ko kabéh gathuk-gathukna karo Penjenengané minangka sekuthon-sekuthon-(é), ora gadhang! Sebeneré Penjenengané Gusti Allah Sing Mahadigdaya, Mahawicaksana.

## 34:28

Lan Ingsun ora ngutus sliramu (Muhammad), anging maring kabéh umat menungsa minangka sing nggawa werta bebungah lan minangka sing awéh pengéling-éling, ning akéh-akéhé menungsa padha ora ngaweruhi.

## 34:29

Lan wong-wong mau padha ngucap, “Kapan tekané janji kuwé, angger ko kabéh wong sing padha bener?”

## 34:30

Dhawuha, “Tumrap ko kabéh ana dina sing wis déjanjékna (dina Kiyamat), ko kabéh ora bisa njaluk kuwé detundha utawa dégelisna senajan mung sedhéla.”

## 34:31

Lan wong-wong sing mbangkang (kapir) padha ngucap, “Inyong kabéh ora bakal padha precaya maring Al-Qur’an kiyé lan (uga) maring Kitab seurungé.” Lan (banget keriné) angger sliramu weruh rikala wong-wong sing aniaya (dolim) kuwé padha déadhepna maring Pengérané, sebagéané wong-wong kuwé padha mbalékna ucapan maring sebagéan liyané (salah-salahan), wong-wong sing deanggep asor padha ngucap maring wong-wong sing padha gemedhé, “Angger ora jalaran ko kabéh mesthi inyong padha dadi wong-wong mukmin.”

## 34:32

Wong-wong sing padha gemedhé ngucap maring wong-wong sing deanggep asor, “Apa inyong sing padha ngalang-ngalangi ko olih pituduh sewisé pituduh kuwé butul maring ko kabéh? (Ora!) Sebeneré ko dhéwék wong-wong sing padha gawé dosa.”

## 34:33

Lan wong-wong sing deanggep asor padha ngucap maring wong-wong sing padha gemedhé, “(Ora!) Sebeneré pengapus-apus(mu) kabéh, neng wektu wengi lan awan (sing ngalang-ngalangi inyong kabéh), rikala ko padha ajék-ajék inyong supaya padha mbangkang maring Gusti Allah lan gawé sekuthon-sekuthon nggo Gusti Allah.” Wong-wong kuwé padha krasa ngajog rikala dhéwéké padha weruh siksa. Lan Ingsun pasangi jiret neng guluné wong-wong sing padha kapir. Dhéwéké ora padha dewales kejaba selaras karo apa sing wis dhéwéké padha pergawé.

## 34:34

Lan saben-saben Ingsun ngutus wong sing awéh pengéling-éling maring sewiji negari, wong-wong sing padha urip moncér (neng negari kuwé) padha ngucap, “Inyong temen-temen padha ngingkari apa sing debutulna déning ko minangka utusan.”

## 34:35

Lan dhéwéké padha ngucap, ”Inyong padha duwé bandha lan anak lewih akéh (tenimbang ko) lan inyong kabéh ora bakal désiksa.” [^698]

[^698]: Merga déné wong-wong sing padha mbangkang (kapir) kuwé padha olih kenékmatan sing gedhé neng dunya, mangka dhéwéké padha rumangsa détresnani déning Gusti Allah lan ora bakal kenang siksa neng akhérat,

## 34:36

Dhawuha, ”Temen, Pengéranku ngombérna rejeki tumrap sapa sing Penjenengané kersakna lan matesi (tumrap sapa sing Penjenengané kersakna). Ning akéh-akéhé menungsa padha ora ngaweruhi.”

## 34:37

Lan udu bandha utawa anak-anakmu kabéh sing gawé péreké ko kabéh maring Ingsun; ning wong-wong sing padha precaya lan padha gawé kebecikan, wong-wong kuwé sing olih ganjaran tikel-tekuk ingatasé apa sing wis dhéwéké padha pergawé; lan dhéwéké padha ayem tentrem neng panggo-nan-panggonan sing dhuwur (neng suwarga).

## 34:38

Lan wong-wong sing padha ngupaya nglawan maring ayat-ayat-É Ingsun nggo ngasorna (murungna siksa Ingsun), wong-wong kuwé padha délebokna maring siksa.

## 34:39

Dhawuha, “Temen, Pengéranku ngombérna rejeki lan matesi kuwé tumrap sapa sing Penjenengané kersakna neng antarané kewula-kewula-Né.” Lan apa baé sing ko kabéh sumbangna (infak), Gusti Allah bakal paring ijol lan Penjenengané juru paring rejeki sing paling apik.

## 34:40

Lan (élinga) neng dinané Gusti Allah ngumpulna wong-wong kuwé sekabéhé banjur Penjenengané dhawuh maring para malaékat, “Apa maring ko kabéh wong-wong kiyé gemiyén padha nyembah?”

## 34:41

Para malaékat padha matur, “Mahasuci Penjenengan. Penjenengan pengayom kula sedaya, sanes tiyang-tiyang niku; malah kiyambeké sami empun nyembah jin, [^699] kathah-kathahipun kiyambeké sami pitados dhateng jin niku.”

[^699]: Jin sing duraka yakuwé sétan.

## 34:42

Mangka neng dina kiyé sebagéané ko kabéh ora kewasa (nekakna) piguna utawa nolak rubéda (mudarat) maring sebagéan liya. Lan Ingsun dhawuhna maring wong-wong sing padha aniaya (dolim), “Padha rasakna déning ko kabéh siksa neraka sing gemiyén ko padha ora precaya.”

## 34:43

Lan angger déwacakna maring dhéwéké ayat-ayat Ingsun sing cetha, wong-wong kuwé padha ngucap, “Wong kiyé ora liya mung kepéngin ngalang-alangi ko kabéh sekang apa sing désembah déning kaki-ninimu,” lan wong-wong kuwé padha ngucap, “(Al-Qur;an) kiyé ora liya mung gorohan sing mung dégawé-gawé.” Lan wong-wong kapir padha ngucap maring bebener rikala bebener (AlQur’an) kuwé teka maring dhéwéké kabéh, “Kiyé ora liya mung sihir sing nyata.”

## 34:44

Lan Ingsun ora nglakon paring maring wong-wong kuwé kitab-kitab sing dhéwéké padha waca lan Ingsun ora nglakon ngutus wong sing awéh pengéling-éling maring dhéwéké kabéh seurungé sliramu (Muhammad).

## 34:45

Lan wong-wong sing seurungé dhéwéké wis padha nggorohna (para utusan) anadéné wong-wong (kapir Mekah) kuwé urung nganti nampa seprasepuluhé sekang apa [^700] sing wis Ingsun paringna maring wong-wong sing dhisit kuwé ning dhéwéké padha nggorohna para utusané Ingsun. Mangka (delengen) kaya apa nggilaniné akibat benduné Ingsun.

[^700]: Peparingé Gusti Allah ngenani kepinteran lan kawruh, umur dawa, kekuwatan awak, sugih dunya brana lan liya-liyané.

## 34:46

Dhawuha, “Inyong bakal ngélingna maring ko kabéh mung prekara siji, yakuwé supaya ko kabéh padha madhep maring Gusti Allah (kanthi tulus) loro-loro utawa dhéwék-dhéwék, [^701] banjur padha pikirna (ngenani Muhammad). Batiré ko kabéh kuwé ora édan babar pisan. Dhéwéké ora liya mung wong sing awéh pengéling-éling maring ko kabéh seurungé (ngadhepi) siksa sing keras.”

[^701]: “Loro-loro utawa siji-siji” tegesé olihé ngadhep maring Gusti Allah, banjur mikirna kahanané Kanjeng Nabi Muhammad kuwé apiké délakoni neng wektu sing sepi lan kiyé ora bisa délakoni neng kahanan ramé.

## 34:47

Dhawuha (Muhammad), “Upah apa baé sing inyong jaluk maring ko, mangka kuwé nggo ko kabéh. [^702] Upahku mung sekang Gusti Allah lan Penjenengané Maha Ngawuningani samubarang kabéh.”

[^702]: Kanjeng Nabi babar pisan ora njaluk upah maring wong-wong kuwé, ning sing déjaluk neng Kanjeng Nabi, dhéwéké padha precaya maring Gusti Allah. Lan precaya kuwé nggo kebegyané dhéwéké kabéh.

## 34:48

Dhawuha, “Setemené Pengéranku wis mahyokna bebener. Penjenengané Maha Ngawuningani sekabéh sing ora katon (gaib).”

## 34:49

Dhawuha, “Bebener wis teka, sing salah (batil) ora bakal ngawiti lan ora (uga) bakal mbaléni.” [^703]

[^703]: Angger bebener wis teka mangka sing luput (batil) bakal ajur mumur lan ora bisa polah apa-apa nggo nglawan lan ngrubuhna bebener kuwé.

## 34:50

Dhawuha, “Angger inyong kesasar mangka setemené inyong kesasar nggo awaku dhéwék, lan angger inyong olih pituduh mangka kuwé jalaran apa sing déwahyokna déning Pengéranku maring inyong. Temen, Penjenengané Maha Midhanget, Mahacaket.“

## 34:51

Lan (kaya apa keriné) angger sliramu weruh dhéwéké (wong-wong kapir) rikala padha njimprak kamigilan (neng dina Kiyamat); banjur dhéwéké ora padha uwal lan dhéwéké dedikep sekang panggonan sing pérek (nggo degawa maring neraka),

## 34:52

lan (rikala) dhéwéké padha ngucap, “Inyong kabéh padha precaya maring Gusti Allah.” Ning kepriwé olihé dhéwéké padha bisa ngranggéh (precaya) sekang panggonan sing adoh? [^704]

[^704]: Sewisé dhéwéké padha weruh kaya apa nggilaniné siksa neng dina Kiyamat kuwé mangka dhéwéké nembé padha gelem precaya maring Gusti Allah lan Utusan-É, mangkané papan nggo precaya kuwé wis adoh pisan yakuwé neng dunya.

## 34:53

Lan temen, wong-wong mau wis padha ngingkari Gusti Allah seurungé kuwé; lan dhéwéké padha nggorohna ngenani sing samar (gaib) sekang panggonan sing adoh.

## 34:54

Lan déwéhi palangan antarané dhéwéké kabéh karo apa sing dhéwéké padha kepéngini [^705] kayadéné sing délakokna ingatasé wong-wong kuna sing sepaham karo dhéwéké kabéh. Setemené wong-wong kuwé gemiyén (neng dunya) ana neng sejeroné kemamangan sing banget.

[^705]: Sing dekepingini déning wong-wong kuwé, precaya maring Gusti Allah utawa bali maring dunya nggo mertobat.

## 35:1

Sekabéhé pengalembana kuwé kagungané Gusti Allah sing nyipta langit lan bumi, sing ndadékna malaékat minangka utusan-utusan (sing ngurusi pirang-pirang urusan), sing padha duwé kiplik, dhéwék-dhéwék (ana sing) loro, telu, lan papat. Gusti Allah ngimbuhna maring ciptanan-É apa sing Penjenengané kersakna. Temen, Gusti Allah Maha kuwasa ingatasé samubarang kabéh.

## 35:2

Apa baé neng antarané kewelasané (rahmat) Gusti Allah sing déparingna maring menungsa, mangka ora nana sing bisa nyegah kuwé; lan apa baé sing decegah déning Penjenengané mangka ora nana sing bisa ngelosna sewisé kuwé. Lan Penjenengané Sing Mahadigdaya, Mahawicaksana.

## 35:3

Hé menungsa! Padha élinga ingatasé nékmaté Gusti Allah maring ko kabéh. Apa ana sing nyipta seliyané Gusti Allah sing bisa paring rejeki maring ko kabéh sekang langit lan bumi? Ora nana sembahan seliyané Penjenengané; mangka kenangapa ko padha mléngos (sekang nyewijekna Gusti Allah)?

## 35:4

Lan angger wong-wong kuwé padha nggorohna sliramu (sewisé sliramu awéh pengéling-éling), mangka temen, utusan-utusan seurungé sliramu uga padha dégorohna. Lan mung maring Gusti Allah sekabéh urusan bakal débalékna.

## 35:5

Hé menungsa! Temen, janjiné Gusti Allah kuwé bener, mangka aja pisan-pisan penguripan dunya bisa ngapusi ko kabéh, lan aja nganti (sétan) sing pinter nglombo ngapusi ko kabéh ngenani Gusti Allah.

## 35:6

Temen, sétan kuwé mungsuh tumrap ko kabéh, mangka perlakokna dhéwéké minangka mungsuh, merga setemené sétan kuwé mung ajék-ajék golongané supayané padha dadi warga neraka sing mulab-mulab.

## 35:7

Wong-wong sing mbangkang (kapir), padha bakal olih siksa sing banget kerasé. Lan wong-wong padha precaya lan nglakoni kebecikan, dhéwéké padha olih pangampura lan ganjaran sing gedhé.

## 35:8

Mangka apa pantes wong sing dédadékna rasané apik penggawéané sing ala, banjur nganggep apik penggawéané (sing ala) kuwé? Setemené Gusti Allah nyasarna sapa sing Penjenengané kersakna lan maringi pituduh maring sapa sing Penjenengané kersakna. Mangka aja pisan-pisan sliramu (Muhammad) ngejorna awakmu rusak merga susah (mikir) maring wong-wong kuwé. Setemené Gusti Allah Maha Ngawuningani apa sing dhéwéké padha pergawé.

## 35:9

Lan Gusti Allah sing ngirimna angin; banjur (angin kuwé) ngobahna lamuk, mangka Ingsun nggiring lamuk kuwé maring sewijiné negari sing mati (cengkar) banjur kanthi udan kuwé Ingsun uripna bumi sewisé mati (garing). Mengkana (gambarané) kemenyatan kuwé (menyat sekang kubur).

## 35:10

Sapa wongé sing ngarepna kemulyan, mangka (kawruhana) lamon kabéh kemulyan kuwé sekabéhé kagungané Gusti Allah. Maring Penjenengané bakal munggah ucapan-ucapan sing bagus [^706] lan laku kebecikan bakal Penjenengané junjung. [^707] Anadéné wong sing padha ngrencanakna kejahatan, dhéwéké kabéh bakal olih siksa sing banget kerasé, lan réka daya jahaté wong-wong kuwé bakal ajur lebur.

[^706]: Sebagéan ahli tapsir negesi lamon ucapan sing apik kuwé kalimah tauhid yakuwé laa ilaha illallah; lan uga ana duwé penemu dikir maring Gusti Allah, lan ana uga sing duwé penemu kabéh ucapan sing apik sing déucapna krana Gusti Allah.

[^707]: Ucapan sing apik lan temindak sing becik kuwé détampa lan déparingi ganjaran déning Gusti Allah.

## 35:11

Lan Gusti Allah nyiptakna ko kabéh sekang lemah banjur sekang banyu mani, banjur Penjenengané ndadékna ko kabéh jodhon-jodhon (lanang karo wadon). Ora nana sijia wong wadon sing mbobot lan babaran kejaba kanthi dekawuningani déning Penjenengané. Lan ora dedawakna umur sewiji wong lan uga ora decindhekna umuré, kejaba (wis détetepna) neng Kitab (Lauh Mahfuz). Temen, sing mengkana kuwé gampang mungguh Gusti Allah.

## 35:12

Lan ora padha (antarané) segara loro, sing kiyé anyeb, seger, enak deinum, lan sing liyané asin tur pait (letek). Lan sekang (saben-saben segara) kuwé ko kabéh bisa mangan daging sing ésih seger lan ko kabéh bisa ngetokna pepaésan sing ko kabéh enggo, lan neng kono ko kabéh bisa ndeleng prahu-prahu padha lelayar nyigar segara supaya ko kabéh bisa olih kanugrahané Gusti Allah lan supaya ko kabéh padha kesuwun (sukur).

## 35:13

Penjenengané nglebokna wengi maring njeroné awan lan nglebokna awan maring njeroné wengi lan nundhukna srengéngé lan wulan, kabéh padha mubeng nuruti wektu sing wis détemtokna. Sing (mergawé) mengkana kuwé Gusti Allah Pengérané ko kabéh, kagungan Penjenengané sekabéh praja. Lan sewiji-wiji sing ko padha sembah seliyané Gusti Allah ora duwé apa-apa senajan setipisé kulit bawang.

## 35:14

Angger ko padha nyebut-nyebut maring sembahan-sembahan kuwé, dhéwéké padha ora krungu penyebutmu, lan sekirané dhéwéké padha krungu, dhéwéké uga ora ngijabahi penjalukmu. Lan neng dina Kiyamat sembahan-sembahan kuwé bakal ngingkari kemusrikanmu lan ora nana sing bisa awéh keterangan maring ko kabéh kayadéné sing déparingna déning Gusti Allah Sing Mahanastiti.

## 35:15

Hé menungsa! Ko kabéh sing padha mbutuhna Gusti Allah; lan Gusti Allah, Penjenengané Sing Mahasugih (ora mbutuhna apa-apa), Maha Pinuji.

## 35:16

Angger Penjenengané ngersakna, mesthi Penjenengané numpes ko kabéh, lan nekakna titah (mahluk) sing anyar (nggo nggenténi ko kabéh).

## 35:17

Lan sing mengkana kuwé ora angél mungguh Gusti Allah.

## 35:18

Lan wong sing gawé dosa ora bakal mikul dosané wong liya. Lan angger sewijiné wong sing kaboten dosa nyeluki (wong liya) supaya manggul dosané kuwé, ora bakal dépanggul-na (maring wong liya kuwé) senajan mung semendhing, senajan wong sing deceluk kuwé sedulur péreké. Setemené sing bisa sliramu wéhi pengéling-éling kuwé mung wong-wong sing padha wedi maring (siksa) né Pengérané (senajan) dhéwéké padha ora weruh Penjenengané [^708] lan dhéwéké sing padha nglakoni sembayang. Lan sapa wongé nyucékna awaké dhéwék, setemené wong kuwé nyuceni awaké nggo kebecikané dhéwék. Lan mung maring Gusti Allah panggonan bali.

[^708]: Sebagéan ahli tapsir negesi gaib neng ayat kiyé yakuwé rikala wong-wong kuwé dhéwékan ora weruh wong liya.

## 35:19

Lan nyata ora padha antarané wong picek karo wong sing weruh,

## 35:20

lan (uga) ora padha peteng-dhédhet karo cahya,

## 35:21

lan (uga) ora padha sing aub karo sing panas,

## 35:22

lan (uga) ora padha wong sing urip karo wong sing mati. Temen, Gusti Allah paring pengrungon maring sapa sing Penjenengané kersakna lan sliramu (Muhammad) ora bakal kewawa ndadékna wong sing neng njero kubur bisa krungu. [^709]

[^709]: Kanjeng Nabi Muhammad ora bisa awéh pituduh maring wong-wong musrik sing wis mati atiné.

## 35:23

Sliramu ora liya mung wong sing awéh pengéling-éling.

## 35:24

Temen, Ingsun ngutus sliramu kanthi nggawa bebener [^710] minangka sing nggawa werta bebungah lan minangka sing awéh pengéling-éling. Lan ora nana sijia umat kejaba neng kono wis teka sewijiné wong sing awéh pengéling-éling.

[^710]: Agama tauhid (ora mangro tingal) lan hukum-hukumé.

## 35:25

Lan angger dhéwéké padha nggorohna sliramu, mangka wong-wong sing seurungé dhéwéké uga wis padha nggorohna maring (rasul-rasul); rikala rasul-rasulé padha teka kanthi nggawa keterangan sing nyata (mukjizat), zubur, lan kitab sing awéh keterangan sing sempurna. [^711]

[^711]: Gusti Allah paring pituduh maring sapa sing Penjenengané kersakna kanthi paring kesanggupan nggo ngrungokna lan nampa keterangan-keterangan.

## 35:26

Banjur Ingsun siksa wong-wong sing mbangkang (kapir); mangka (delengen) kepriwé akibat benduné Ingsun.

## 35:27

Apa ko ora weruh lamon Gusti Allah nurunaken banyu (udan) sekang langit banjur kanthi banyu kuwé Ingsun tuwuhna woh-wohan sing werna-werna rupané. Lan neng antarané gunung-gunung kuwé ana garis-garis putih lan abang sing werna-werna rupané lan ana (uga) sing ireng thuntheng.

## 35:28

Lan mengkana (uga) neng antarané menungsa, titah (mahluk) gremetan sing duwé nyawa lan kéwan-kéwan ingon, ana sing werna-werna rupané (lan bangsané). Neng antarané kawula-kawulané Gusti Allah sing paling wedi maring Penjeneng-ané, mung para ngulama. [^712] Temen, Gusti Allah Mahadigdaya, Maha Ngampura.

[^712]: Wong-wong sing padha ngaweruhi ilmu agungé lan kewasané Gusti Allah.

## 35:29

Setemené wong-wong sing gunané maca Kitabé Gusti Allah (Al-Qur’an) lan nglakoni sembayang lan nyumbangna (infak) sebagéan rejekiné sing Ingsun paringna maring dhéwéké, kanthi sidheman utawa ngedhéng, wong-wong kuwé padha ngarep-arep dagang sing ora bakal tuna,

## 35:30

supaya Gusti Allah nyempurnakna ganjarané maring wong-wong mau lan nambahi kanugrahan-É. Temen, Gusti Allah Maha Ngampura, Maha Ngesuwuni. [^713]

[^713]: Gusti Allah kesuwun maring kewula-Né, tegesé paring ganjaran ingatasé lakon-lakon beciké kewula lan ngampurani salahé, nambahi kenékmatané lan seterusé.

## 35:31

Lan apa sing wis Ingsun wahyokna maring sliramu (Muhammad) yakuwé Kitab (Al-Qur’an) kuwé sing bener, mbenerna (nyerujuki) kitab-kitab seurungé. Temen, Gusti Allah nyata-nyata Maha Ngawuning-ani, Maha Mriksani (kahanané) kewula-kewula-Né.

## 35:32

Banjur Kitab kuwé Ingsun warisna maring wong-wong sing Ingsun pilih neng antarané kewula-kewulané Ingsun, banjur neng antara-né wong-wong kuwé ana sing nganiaya (dolim) maring awaké dhéwék, sebagéan ana sing tengah-tengah lan ana (uga) sing lewih dhisit nglakoni kebecikan [^714] kanti idiné Gusti Allah. Sing mengkana kuwé dadi kanugrahan sing gedhé.

[^714]: Nganiaya (gawé kapitunan) awaké dhéwék yakuwé lewih akéh salahé tenimbang apiké, lan “tengah-tengah” tegesé, salah karo apiké padha akéhé, lan “wong-wong sing lewih dhisit olihé gawé kebecikan” yakuwé wong sing apiké akéh pisan lan mung semendhing olihé gawé kesalahan.

## 35:33

(Wong-wong kuwé bakal olih) suwarga Ngaden (‘Adn), dhéwéké kabéh padha mlebu maring njeroné, neng njeroné dhéwéké padha déparingi pepaésan gelang-gelang sekang emas lan mutiara, lan sandhangané wong-wong kuwé neng njero suwarga rupané sutra.

## 35:34

Lan wong-wong kuwé padha matur, “Sedaya pengalembana kagunganipun Gusti Allah ingkang empun ngicalaken kesusahan saking kula sedaya. Éstu, Pengérané kula sedaya, nyata-nyata Maha Ngampura, Maha Ngesuwuni,

## 35:35

ingkang kanthi anugrahipun Penjenengané mapanaken kula sami wonten panggenan ingkang langgeng (suwargi); wonten lebetipun kula sedaya mboten ngraos sayah lan mboten ugi lesu.”

## 35:36

Lan wong-wong sing padha mbangkang (kapir), nggo dhéwéké kabéh neraka Jahanam. Wong-wong kuwé ora dégawé remuk nganti dhéwéké padha mati, lan ora de-énthéngna sekang dhéwéké siksané. Mengkana kuwé Ingsun paring piwales maring saben-saben wong sing banget mbangkangé (kapiré).

## 35:37

Lan dhéwéké padha njerit-njerit neng njero neraka kuwé, “Dhuh Pengéran kula sedaya, mugi Penjenengan wedalaken kula sami (saking neraka), saéstu kula sami ajeng nglampahi kebecikan, ingkang benten kaliyan ingkang empun kula sedaya lampahi krihin.” (Dengendikakna maring wong-wong kuwé), “Mbok iya Ingsun wis ndawakna umuré ko kabéh, supayané padha mikir tumrap wong sing padha gelem mikir, mangkané wis teka maring ko kabéh wong sing ngéling-élingna? Mangka rasakna (siksané Ingsun), lan tumrap wong-wong sing aniaya (dolim) babar pisan ora nana sing bakal nulungi.”

## 35:38

Temen, Gusti Allah ngawuningani maring sing gaib (ora keton) neng langit lan neng bumi. Temen, Gusti Allah Maha Ngawu-ningani sekabéhé isén-iséné ati.

## 35:39

Penjenengané sing ndadékna ko kabéh khalifah-khalifah (sing marisi) neng bumi. Sapa wongé sing mbangkang (kapir), mangka (akibat) kapiré bakal temiba maring awaké dhéwék. Lan kapiré wong-wong kapir kuwé mung bakal nambahi bendu neng sisihé Pengérané dhéwéké. Lan kapiré wong-wong kapir kuwé mung bakal nambah kapitunané dhéwéké kabéh.

## 35:40

Dhawuha, “Mara terangna déning ko kabéh ngenani bala-bngalamu sing ko kabéh padha sebut seliyané Gusti Allah.” Mara tidhokna maring Ingsun (sisih) ngendi sekang bumi kiyé sing wis bala-bngalamu kuwé ciptakna; utawané dhéwéké padha duwé urun neng (penciptanané) langit; utawa apa Ingsun paring kitab nggo dhéwéké kabéh saéngga dhéwéké padha olih keterangan-keterangan sing genah sekang kitab kuwé? Sebeneré ong-wong sing aniaya kuwé, sebagéané mung njanjékna apus-apus maring sebagéané sing liya.

## 35:41

Temen, Gusti Allah sing njagani langit lan bumi supayané ora ilang; lan angger sekloro-né arep ilang ora nana sijia wong sing kewawa nahan seliyané Gusti Allah. Temen, Gusti Allah Mahaaris, Maha Ngampura.

## 35:42

Lan dhéwéké padha sumpah kanthi asmané Gusti Allah kanthi temen lamon angger teka sewijiné wong sing awéh pengéling-éling, mesthi dhéwéké padha bakal lewih olih pituduh sekang salah sijiné umat-umat (sing liya). Ning rikala sing awéh pengéling-éling kuwé teka maring dhéwéké kabéh, ora nambahi (apa-apa) maring wong-wong kuwé, malah sengsaya adoh dhéwéké kabéh sekang (bebener),

## 35:43

merga gemedhené (wong-wong kuwé) neng bumi lan merga rencanané (dhéwéké kabéh) sing jahat. Rencana sing jahat kuwé mung bakal nyilakani maring dhéwéké sing gawé rencana kuwé. Wong-wong kuwé mung ngenténi (lemakuné) pepesthén tumrap wong-wong sing dhisit. [^715] Mangka sliramu ora bakal meruhi owah-owahan mungguh Gusti Allah, lan (uga) ora bakal nemokna penyelewengan tumrap pepesthéné Gusti Allah kuwé.

[^715]: Sing démaksud “pepesthéné wong-wong sing dhisit” yakuwé temuruné siksa maring wong-wong sing padha nggorohna nabi (utusan).

## 35:44

Lan apa dhéwéké ora padha lelungan neng bumi banjur weruh kepriwé wekasané wong-wong sing seurungé dhéwéké (sing ora padha precaya maring utusan), mangka-né wong-wong kuwé lewih gedhé kekuwa-tané tenimbang dhéwéké kabéh? Lan ora nana sewiji-wiji sing bisa ngasoraken Gusti Allah neng langit, ora uga neng bumi, Temen, Penjenengané Maha Ngawuningani, Mahakewasa.

## 35:45

Lan sekirané Gusti Allah ngukum menungsa merga apa sing wis dhéwéké padha pergawé, mesthi Penjenengané ora ngengah siji-sijia mahluk sing obah lan sing duwé nyawa neng bumi kiyé, ning Penjenengané nundha (uku-man)-É, butul wektu sing wis détemtokna. Mengko angger patiné wong-wong kuwé wis teka, mangka Gusti Allah Maha Mriksani (kahanan) kawula-kawula-Né.

## 36:1

Yaa siin.

## 36:2

Sekawit (sekawit) Al-Qur’an sing kebek hikmah,

## 36:3

temen, sliramu (Muhammad) salah siji sekang rasul-rasul,

## 36:4

(sing ana) neng sendhuwuré dalan sing jejeg,

## 36:5

(minangka wahyu) sing déturunaken déning (Gusti Allah) Sing Mahadigdaya, Mahaasih,

## 36:6

supaya sliramu awéh pengéling-éling maring sewijiné kaum sing kaki-nininé urung padha nglakon déwéhi pengéling-éling, merga kuwé dhéwéké padha ngemprah.

## 36:7

Temen, mesthi kelakoné dhawuh (siksa) ingatasé akéh-akéhé wong-wong kuwé, merga dhéwéké padha ora precaya.

## 36:8

Temen, Ingsun wis masang jiret neng guluné wong-wong kuwé, banjur tangané dhéwéké (dejunjung) maring janggut, merga kuwé dhéwéké padha kedhengal.

## 36:9

Lan Ingsun dadékna neng ngarepé wong-wong kuwé aling-aling (pager) lan neng mburiné dhéwéké uga aling-aling, lan Ingsun tutupi (matané) saéngga dhéwéké padha ora weruh.

## 36:10

Lan padha baé tumrap wong-wong kuwé, apa sliramu élingna maring dhéwéké utawa sliramu ora élingna maring dhéwéké, wong-wong kuwé ajeg baé ora bakal precaya.

## 36:11

Setemené sliramu mung awéh pengéling-éling maring wong-wong sing padha gelem ngetutna pengéling-éling [^716] lan sing padha wedi maring Pengéran Sing Mahaasih, sena-jan dhéwéké padha urung nglakon weruh Penjenengané. Mangka wehana dhéwéké kabéh werta bebungah kanthi pengampura lan ganjaran sing mulya.

[^716]: Pengéling-éling sing debutulna déning Kanjeng Nabi mung ana gunané tumrap wong-wong sing padha gelem mélu Kanjeng Nabi.

## 36:12

Temen, Ingsun sing nguripna wong-wong sing wis padha mati, lan Ingsun pribadi sing nyathet apa sing wis dhéwéké padha pergawé lan tilas-tilasé sing dhéwéké (padha tinggal-na). Lan samubarang kabéh Ingsun kumpulna neng Kitab sing cetha (Lauh Mahfuz).

## 36:13

Lan gawéa sewiji peumpaman tumrap dhéwéké kabéh, yakuwé wargané sewijiné negari, rikala para utusan padha teka maring para warga mau;

## 36:14

(yakuwé) rikala Ingsun ngutus maring dhéwéké utusan loro, banjur dhéwéké padha nggorohna sekloroné; banjur Ingsun kuwatna kanthi (utusan) sing ketelu, mangka telu-teluné (utusan kuwé) padha ngucap, “Temen, inyong nyata-nyata padha déutus maring ko kabéh.”

## 36:15

Dhéwéké kabéh (warga negari) padha semaur, “Ko kiyé mung menungsa kaya inyong kabéh, lan (Gusti Allah) Sing Mahaeman ora nurunaken sewiji apa; ko kabéh mung tukang goroh thok.”

## 36:16

Utusan-utusan kuwé padha ngucap, “Pengérané inyong kabéh ngawuningani setemené inyong kiyé utusan-utusan Penjenengané maring ko kabéh.

## 36:17

Lan kewajibané inyong mung padha mbutulna (préntahé Gusti Allah) kanthi gamblang.”

## 36:18

Wong-wong kuwé padha semaur, “Seteme-né inyong dadi padha apes mergané ko kabéh. Temen, angger ko padha ora lérén (ajék-ajék inyong kabéh), mesthi ko kabéh bakal inyong krutugi watu (nganti mati), lan mesthi ko kabéh bakal ngrasakna siksa sing banget larané sekang inyong kabéh.”

## 36:19

Dhéwéké (utusan-utusan) kuwé padha ngucap, “Apesmu kabéh kuwé merga ko dhéwék. Apa merga ko padha déwéhi pengéling-éling? Sebeneré ko kabéh kuwé kaum sing padha ngliwati wates.”

## 36:20

Lan teka sekang pinggir kota sewijiné wong lanang [^717] kanthi gupuh-gupuh, dhéwéké ngucap, “Hé kaumku! Padha mélua maring utusan-utusan kuwé.

[^717]: juru tapsir, wong kuwé jenengé Habib An-Najjar.

## 36:21

Melua baé maring wong sing ora njaluk upah maring ko kabéh; dhéwéké kuwé wong sing padha olih pituduh.

## 36:22

Lan ora nana alesan tumrapé inyong nggo ora gelem nyembah (Gusti Allah) sing wis nyiptakna inyong lan mung maring Penjenengané ko kabéh bakal padha débalékna.

## 36:23

Kenangapa inyong arep nyembah sembahan-sembahan seliyané Penjenengané? Angger (Gusti Allah) Sing Mahaasih ngersakna kecilakan maring inyong, pitulungané sembahan-sembahan kuwé ora migunani apa-apa maring inyong, lan sembahan-sembahan kuwé uga ora bisa nylametna inyong.

## 36:24

Setemené angger inyong (nglakoni) kaya kuwé (nyembah seliyané Gusti Allah), mesthi inyong ana neng sejeroné kesasar sing nyata.

## 36:25

Setemené inyong wis precaya maring Pengérané ko kabéh; mangka padha derungokna (ikrar precayaé) inyong.”

## 36:26

Déucapna (maring dhéwéké), “Mlebua maring suwarga.” [^718] Dhéwéké (wong lanang kuwé) matur, “Banget apiké énggané kaumé inyong padha ngaweruhi,

[^718]: Miturut riwayat, wong lanang kuwé dépaténi déning kaumé ngucapna tembung minangka wewarah maring kaumé kaya désebut neng ayat 20 butul 25. Rikala dhéwéké arep mati malaékat temurun awéh werta lamon Gusti Allah wis ngampurani dosané lan dhéwéké bakal mlebu maring suwarga.

## 36:27

apa sing njalari Pengéranku paring pengampura maring inyong lan ndadékna inyong klebu wong-wong sing padha demulyakna.”

## 36:28

Lan sewisé wong kuwé (mati), Ingsun ora nurunaken sewiji baé wadyabala sekang langit nggo numpes kaumé, lan Ingsun ora perlu nurunaken.

## 36:29

Ora nana siksan ingatasé dhéwéké kabéh kejaba mung kanthi jeritan sepisan; mangka dadakan wong-wong kuwé padha mati.

## 36:30

Banget gedhéné pengajogé kewula-kewula mau, saben-saben ana sewiji rasul teka maring dhéwéké kabéh, dhéwéké gawéné padha merguyokna rasul kuwé.

## 36:31

Apa dhéwéké padha ora ngaweruhi, sepira akéhé kaum seurungé dhéwéké sing wis Ingsun tumpes. Wong-wong (sing wis Ingsun tumpes) kuwé ora nana sing bisa bali maring dhéwéké kabéh. [^719]

[^719]: Dhéwéké ora padha bali maring dunya.

## 36:32

Lan saben-saben (umat) sekabéhane bakal déadhepna maring Ingsun.

## 36:33

Lan sewijiné tandha (agungé Gusti Allah) nggo dhéwéké yakuwé anané bumi sing mati (cengkar). Ingsun uripna bumi mau lan Ingsun thukulna sekang kuwé wiji-wijian, mangka sekang (wiji-wijian) kuwé wong-wong mau padha mangan.

## 36:34

Lan Ingsun dadékna neng bumi kuwé kebon-kebon korma lan anggur lan Ingsun pancurna maring kebon-kebon mau pirang-pirang tuk,

## 36:35

supaya dhéwéké padha bisa mangan sekang wohé, lan sekang kasil keprigélan tangané dhéwéké kabéh. Ning kenangapa wong-wong mau padha ora kesuwun (sukur)?

## 36:36

Mahasuci (Gusti Allah) sing wis nyipta sekabéhané padha jodhon-jodhon, becik sekang apa sing dethukulna déning bumi lan sekang awaké dhéwéké, lan uga sekang apa sing ora dhéwéké padha kaweruhi.

## 36:37

Lan sewiji tandha (agungé Gusti Allah) nggo dhéwéké kabéh yakuwé anané wengi; Ingsun uculna awan sekang (wengi) kuwé, mangka senalika wong-wong kuwé (ana neng sejeroné) kepetengen.

## 36:38

Lan srengéngé mlaku neng papan ubengané. Mengkana kuwé ketetepané (Gusti Allah) Sing Maha Digdaya, Maha Ngawuningani.

## 36:39

Lan wis Ingsun tetepna papan mubengé wulan, saéngga (sewisé wulan butul maring nggon ubengan sing pungkasan) wulan bali maning kaya rupa manggar sing tuwa. [^720]

[^720]: Kuwé mikiné cilik rupané kaya arit, banjur sewisé mapan neng papan ubengané wulan kuwé dadi bunder kempleng, banjur neng papan ubengan sing pungkasan keton kaya manggar (mancung) garing sing mlengkung.

## 36:40

Ora gadhang tumrap srengéngé bisa nguber wulan, lan wengi uga ora bisa ndhisiti awan. Kabéh-kabéh padha mubeng neng garis ubengané dhéwék-dhéwék.

## 36:41

Lan sewijiné tandha (agungé Gusti Allah) nggo dhéwéké kabéh yakuwé Ingsun angkut keturunané wong-wong kuwé neng prahu sing kebek momotan,

## 36:42

Lan Ingsun ciptakna (uga) nggo wong-wong kuwé (tumpakan liyané) kaya sing dhéwéké padha tumpaki. [^721]

[^721]: Kéwan-kéwan tumpakan lan bekakas angkutan liyané

## 36:43

Lan angger Ingsun ngersakna, Ingsun lelepna wong-wong kuwé. Mangka ora nana sing bisa nulungi dhéwéké lan (uga) wong-wong kuwé padha ora bisa deslametna,

## 36:44

anging (Ingsun slametna wong-wong mau) merga kewelasan (rahmat) sing gedhé sekang Ingsun lan nggo paring kesenengan urip butul wektu sing ketemtu.

## 36:45

Lan angger déucapna maring wong-wong kuwé, “Padha wedia maring siksa sing neng ngarepmu (neng dunya) lan siksa sing bakal teka (neng akhérat) supaya ko padha olih kewelasan (rahmat).”

## 36:46

Lan saben ana sewijiné tandha sekang pirang-pirang tandha (agungé) Pengéran teka maring wong-wong kuwé, dhéwéké mesthi padha mléngos sekang kuwé.

## 36:47

Lan angger déucapna maring wong-wong kuwé, “Padha sumbangna (infak) sebagéan rejeki sing déparingna déning Gusti Allah maring ko kabéh,” wong-wong sing mbangkang (kapir) kuwé padha ngucap maring wong-wong sing padha precaya, “Apa pantes inyong padha awéh pangan maring wong-wong sing angger Gusti Allah ngersakna, Penjenengané bakal paring dhéwéké pangan? Ko kabéh temen-temen padha neng sejeroné kesasar sing nyata.”

## 36:48

Lan dhéwéké kabéh (wong-wong sing kapir) padha ngucap, “Kapan janji (dinane tangi sekang kubur) kuwé (kedadén) angger ko kabéh wong sing padha bener?”

## 36:49

Wong-wong kuwé mung ngenténi  siji jeritan [^722] sing bakal numpes dhéwéké kabéh rikala wong-wong kuwé lagi padha padu.

[^722]: Sewara semprongan slomprét sing kawitan sing ngajurna bumi kiyé.

## 36:50

Saéngga wong-wong kuwé ora padha kewawa gawé sewiji wasiyat lan dhéwéké kabéh (uga) ora bisa bali maning maring kulawargané.

## 36:51

Banjur slomprét [^723] desemprong, mangka senalika kuwé dhéwéké padha metu sekang kuburé (neng kahanan urip), nuju maring Pengérané.

[^723]: Semprongan kiyé semprongan slomprét sing kepindho sing nangékna wong-wong sekang kubur.

## 36:52

Wong-wong kuwé padha ngucap, “Cilaka pisan inyong kabéh! Sapa sing nangékna inyong kabéh sekang nggon turuné inyong (kuburan)?” Kiyé sing déjanjékna déning (Gusti Allah) Sing Mahaasih lan pancén bener utusan-utusané Penjenengané.

## 36:53

Jeritan kuwé mung sepisan thok, mangka senalika wong-wong kuwé padha déadhepna maring Ingsun (seperlu detimbang ala-apiké).

## 36:54

Mangka neng dina kuwé ora nana sijia wong sing dékapitunani semendhing-mendhinga, lan ko padha ora bakal déparingi piwales kejaba sepadhan karo apa sing wis ko kabéh pergawé.

## 36:55

Setemené warga suwarga neng dina kuwé padha ketungkul seneng-seneng sejeroné kegisusané dhéwéké kabéh.

## 36:56

Wong-wong kuwé karo bojo-bojoné padha neng panggonan sing aub, padha séndhéhan neng ambén.

## 36:57

Neng suwarga kuwé, dhéwéké kabéh padha olih woh-wohan lan olih apa baé sing padha dekepéngini.

## 36:58

(Maring wong-wong dédhawuhna), “Rahayu (salam),” minangka dadi pengucap sadonan sekang Pengéran Sing Mahawelas.

## 36:59

Lan (Dédhawuhna maring wong-wong kapir), “Padha misaha ko kabéh (sekang wong-wong mukmin) neng dina kiyé, hé wong-wong sing padha dosa!

## 36:60

Ora ina Ingsun wis dhawuh maring ko kabéh, hé anak-putu Adam, supaya ko kabéh aja padha nyembah sétan? Temen, sétan kuwé mungsuh sing nyata tumrap ko kabéh,

## 36:61

lan preyogané ko kabéh padha nyembah maring Ingsun. Kiyé dalan sing jejeg.”

## 36:62

Lan temen, dhéwéké (sétan kuwé) wis mblangsakna sebagéan akéh neng antarané ko kabéh. Mangka apa ko ora padha mengerténi?

## 36:63

Kiyé (neraka) Jahanam sing gemiyén wis deémutna maring ko kabéh.

## 36:64

Mlebua maring njeroné neng dina kiyé merga gemiyén ko padha ora precaya (ingkar) maring kuwé.

## 36:65

Neng dina kiyé Ingsun mbingkem cangkemé wong-wong kuwé; tangan-tangané dhéwéké padha ngucap maring Ingsun lan sikil-sikilé bakal padha awéh perseksén maring apa sing gemiyén padha dhéwéké pergawé.

## 36:66

Lan angger Ingsun ngersakna, mesthi Ingsun picekna matané wong-wong kuwé; saéngga dhéwéké padha rebutan (nggoléti) dalan. Mangka kepriwé olihé arep padha bisa weruh?

## 36:67

Lan angger Ingsun ngersakna, mesthi Ingsun owahi wujudé wong-wong kuwé neng papan panggonané; saéngga dhéwéké padha ora kongang lunga lan ora kongang bali.

## 36:68

Lan sapa wongé sing Ingsun dawakna umuré, mesthi Ingsun balékna maring asal kedadéan(é). [^724] Mangka kenangapa dhéwéké padha ora mengerténi?

[^724]: Malik maning dadi ora duwé daya lan linglung. Kaya bocah cilik.

## 36:69

Lan Ingsun ora mulangna guritan (singir) maring dhéwéké (Muhammad) lan singiran kuwé ora pantes tumrap dhéwéké. Al-Qur’an kuwé ora liya mung wulangan lan Kitab sing cetha,

## 36:70

supaya dhéwéké (Muhammad) awéh pengéling-éling maring wong-wong sing padha urip (atiné), lan supaya ana kepesthéné siksa tumrap wong-wong sing mbangkang (kapir).

## 36:71

Lan apa wong-wong kuwé padha ora weruh, lamon Ingsun wis nyiptakna kéwan ingon nggo dhéwéké kabéh; yakuwé sebagéan sekang apa sing wis Ingsun ciptakna kanthi kewasané Ingsun, banjur wong-wong kuwé padha ngewasani (kéwan ingon kuwé)?

## 36:72

Lan Ingsun lulutna (kéwan-kéwan kuwé) nggo dhéwéke; banjur sebagéan ana sing dadi kéwan tumpakané wong-wong kuwé lan sebagéan nggo dépangan neng dhéwéké kabéh.

## 36:73

Lan wong-wong kuwé padha olih pirang-pirang piguna lan inuman sekang (kéwan-kéwan) kuwé. Mangka kenangapa wong-wong kuwé padha ora kesuwun (sukur)?

## 36:74

Lan wong-wong kuwé padha gawé sembahan seliyané Gusti Allah supaya wong-wong kuwé padha olih pitulungan.

## 36:75

Dhéwéké (sembahan-sembahan) kuwé ora bisa awéh pitulung maring dhéwéké kabéh; mangkané wong-wong kuwé padha dadi tentara sing desiapna nggo ngreksa (sembahané) kuwé.

## 36:76

Mangka aja nganti ucapané wong-wong kuwé gawé sliramu (Muhammad) dadi susah. Temen, Ingsun ngawuningani apa sing wong-wong kuwé padha umpetna lan apa sing dhéwéké kabéh edhéngna.

## 36:77

Lan apa menungsa padha ora nggatékna lamon Ingsun nyiptakna dhéwéké sekang banyu mani, nyatané menungsa padha dadi mungsuh sing nyata!

## 36:78

Lan dhéwéké (menungsa) padha gawé peumpaman ingatasé Ingsun lan nglalénaken asal kedadéané dhéwéké; lan ngucap, “Sapa sing bisa nguripna balung-balung sing wis padha ajur-mumur?”

## 36:79

Dhawuha (Muhammad), “Sing arep nguripna (balung ajur) kuwé (Gusti Allah) sing nyiptakna kuwé sekawitané. Lan Penjenengané Maha Ngawuningani ngenani sekabéhé titah (mahluk),

## 36:80

yakuwé (Gusti Allah) sing ndadékna geni nggo ko kabéh sekang kayu sing ijo, mula senalika kuwé ko padha ngurubna geni sekang kayu kuwé.”

## 36:81

Lan apa udu (Gusti Allah) sing nyiptakna langit lan bumi, kewasa nyipta maning sing padha karo kuwé (ragané menungsa sing wis ajur-mumur)? Bener, lan Penjenengané Maha Nyipta, Maha Ngawuningani.

## 36:82

Setemené urusané Penjenengané angger Penjenengané ngersakna sewiji-wiji, Penjenengané mung dhawuh maring sewiji-wiji kuwé, “Dadia!” Mangka demadi (mujud) sewiji-sewiji kuwé.

## 36:83

Mangka Mahasuci (Gusti Allah) sing neng asta-Né ana kewasa ingatasé samubarang kabéh lan maring Penjenengané ko kabéh padha débalékna.

## 37:1

Sekawit (rombongan malaékat) sing padha baris sap-sapan,

## 37:2

sekawit (rombongan) sing nyegah kanthi temen,

## 37:3

sekawit (rombongan) sing padha macakna pengéling-éling,

## 37:4

temen, Pengérané ko kabéh kuwé nyata-nyata Tunggal.

## 37:5

Pengérané langit lan bumi lan apa sing ana neng antarané sekloroné lan Pengérané nggon-nggon mlethéké srengéngé.

## 37:6

Setemené Ingsun wis maési langité dunya (sing paling pérek) nganggo pepaés lintang-lintang.

## 37:7

Lan Ingsun wis ngreksa sekang saben-saben sétan sing duraka.

## 37:8

Dhéwéké (sétan-sétan kuwé) padha ora bisa krungu (pengucapané) para malaékat lan dhéwéké padha dekrutugi sekang sekabéh prenah,

## 37:9

nggo ngurak sétan-sétan kuwé lan dhéwéké padha olih siksa sing langgeng,

## 37:10

kejaba (sétan) sing padha nyolong (pengucapan); mula dhéwéké kuwé deuber déning lintang sing murub.

## 37:11

Mangka takokna maring wong-wong (musrik Mekah), “Apa penyiptanan ingatasé dhéwéké sing lewih angél, utawa apa [^725] sing wis Ingsun ciptakna kuwé?” Setemené Ingsun nyiptakna wong-wong kuwé sekang lemah lempung.

[^725]: Maksudé: malaékat, langit, bumi lan liya-liyané.

## 37:12

Malah sliramu (Muhammad) dadi gumun (maring ingkaré wong-wong kuwé) lan dhéwéké padha nyepélékna (sliramu).

## 37:13

Lan angger wong-wong mau déwéhi pengéling-éling dhéwéké padha ngapéngna kuwé.

## 37:14

Lan angger dhéwéké padha weruh sewiji tandha (kewasané kuwé Gusti Allah) wong-wong mau padha merguyu kuwé .

## 37:15

Lan dhéwéké padha ngucap, “Kiyé ora liya mung sihir sing nyata.

## 37:16

Angger inyong kabéh wis mati lan wis dadi lemah lan dadi balung-klunthung, apa iya inyong padha bakal détangékna (maning)?

## 37:17

lan apa kaki-nininé inyong kabéh sing wis padha keliwat (uga bakal détangékna)?”

## 37:18

Dhawuha (Muhammad), “Ya, lan ko kabéh padha bakal kenang kanisthan.”

## 37:19

Mangka setemené tanginé (sekang kubur) kuwé mung kanthi jeritan sepisan; mangka senalika dhéwéké kabéh padha weruh kuwé.

## 37:20

Lan wong-wong mau padha ngucap, “Banget cilakané inyong kabéh! (Kayané) kiyé dina piwales kuwé.”

## 37:21

Kiyé dina putusan [^726] sing gemiyén ko padha ora precaya (nggorohna).

[^726]: Dina rikala Gusti Allah paring putusan lan piwales maring kewula-kewulané.

## 37:22

(Dépréntahna maring malaékat), “Kumpulna wong-wong sing padha aniaya (dolim) karo batir-krabaté lan apa-apa sing gemiyén dhéwéké padha sembah,

## 37:23

seliyané Gusti Allah, banjur tidhokna maring dhéwéké kabéh dalan maring neraka.

## 37:24

Endhegna dhéwéké neng (nggon andhegan), setemené wong-wong kuwé bakal padha détakoni,

## 37:25

“Kenangapa ko kabéh ora padha tulung-tulungan?”

## 37:26

Malah dhéwéké kabéh neng dina kuwé padha pasrah (maring putusané Gusti Allah).

## 37:27

Lan sebagéané wong-wong kuwé padha ngadhep maring sebagéan liyané padhadéné bantah-bantahan.

## 37:28

Setemené (para pendhérék) padha ngucap (maring pemimpin-pemimpiné), “Ko sing gemiyén padha nekani inyong kabéh sekang iring tengen.” [^727]

[^727]: Pemimpin-pemimpin kuwé nekani para pendhéréké kanthi nggawa apus-apus sing nyenengna ati.

## 37:29

(Pemimpin-pemimpiné) padha semaur, “(Ora!) Malah ko sing padha ora gelem dadi wong mukmin,

## 37:30

éwadéné inyong ora padha duwé kewasa apa-apa maring ko kabéh, malah ko padha dadi kaum sing ngliwati wates.

## 37:31

Mangka pantes putusané (siksa) Gusti Allah temiba maring dhéwék kabéh, mesthi dhéwék padha bakal ngrasakna (siksa kuwé).

## 37:32

Mangka inyong padha wis mblangsakna ko kabéh, setemené inyong dhéwék, wong-wong sing padha kesasar.”

## 37:33

Mangka setemené dhéwéké kabéh neng dina kuwé bareng-bareng padha ngrasakna siksa.

## 37:34

Temen, mengkana kuwé, Ingsun temindak maring wong-wong sing padha gawé dosa.

## 37:35

Temen, gemiyén angger déucapna maring wong-wong kuwé, “Lailaha illallah” (ora nana Pengéran anging Gusti Allah) wong-wong mau padha ngagulna awaké dhéwéké,

## 37:36

lan padha ngucap, “Apa inyong kudu padha ninggal sembahané inyong jalaran sewiji tukang singir sing gemblung?”

## 37:37

Mangkané dhéwéké (Muhammad) teka kanthi nggawa bebener lan mbenerna (nyerujuki) rasul-rasul (seurungé).

## 37:38

Temen, ko kabéh mesti bakal ngrasakna siksa sing banget larané.

## 37:39

Lan ko kabéh ora déparingi piwales kejaba maring apa sing wis ko padha pergawé,

## 37:40

ning kewula-kewulané Gusti Allah sing debresihna (sekang dosa),

## 37:41

wong-wong kuwé padha olih rejeki sing wis détemtokna,

## 37:42

(yakuwé), woh-wohan. Lan dhéwéké kabéh kuwé wong-wong sing padha demulyakna.

## 37:43

neng njeroné suwarga-suwarga sing kebek kenékmatan,

## 37:44

(wong-wong kuwé padha jagongan) adhep-adhepan neng ndhuwur ambén-ambén.

## 37:45

Maring wong-wong kuwé padha deideri gelas (sing isi banyu) sekang tuk (suwarga),

## 37:46

(wernané) putih bresih, sedhep rasané tumrap wong sing padha nginum.

## 37:47

Neng njeroné ora nana (barang) sing gawé mendem lan wong-wong kuwé padha ora mendem merga inuman kuwé.

## 37:48

Lan neng sisihé wong-wong kuwé ana (widadari-widadari) sing matané apik, lan ngreksa penyawangé,

## 37:49

kaya-kaya widadari-widadari kuwé endhog sing desimpén kanthi apik.

## 37:50

Banjur wong-wong kuwé padha adhep-adhepan siji maring liyané karo omong-omongan.

## 37:51

Ngucap salah sijiné wong-wong kuwé, “Setemené inyong gemiyén (neng ndunya) nglakon duwé batir,

## 37:52

sing ngucap, “Apa setemene ko klebu wong sing padha precaya (anané dina wong menyat sekang kubur)?

## 37:53

Apa angger dhéwék kabéh padha wis mati lan wis dadi lemah lan balung-klunthung, apa dhéwék kabéh temen-temen (arep détangékna) nggo déwéhi piwales?”

## 37:54

Wong kuwé ngucap, “Apa ko gelem niliki (batirku kuwé)?”

## 37:55

Mangka dhéwéké niliki, banjur dhéwéké weruh (batiré) neng tengahé neraka sing mulab-mulab.

## 37:56

Dhéwéké ngucap, “Sekawit Gusti Allah, ko méh baé gawé cilaka maring inyong,

## 37:57

lan angger ora merga nékmat (sekang) Pengéranku, mesthi inyong wis klebu wong-wong sing deséréd (maring neraka).”

## 37:58

Mangka apa dhéwék kabéh ora bakal padha mati?

## 37:59

Kejaba mung patiné dhéwék kabéh sing kawitan (neng dunya), lan dhéwék kabéh ora padha bakal désiksa (neng akhérat) kiyé)?”

## 37:60

Temen, kiyé nyata-nyata kebegyan sing agung.

## 37:61

Nggo (kemenangan) sing kaya kiyé, preyoga padha gawéa becik wong-wong sing padha kewawa gawé kebecikan.

## 37:62

Apa (panganan suwarga) kuwé ancengan sing lewih apik utawa wit zaqqum?

## 37:63

Temen, Ingsun ndadékna wit kuwé (zaqqum) minangka siksa tumrap wong-wong sing padha aniaya (dolim).

## 37:64

Temen, kuwé wit sing thukul sekang dhasaré neraka Jahim,

## 37:65

mayangé kaya endhas-endhasé sétan.

## 37:66

Mangka temen, wong-wong kuwé nyata-nyata padha mangan sebagéané (wohé wit kuwé) lan dhéwéké padha ngebeki wetengé karo wohé (zaqqum).

## 37:67

Banjur temen, sewisé mangan (wohé zaqqum), wong-wong kuwé padha olih inuman sing décampuri banyu sing banget panasé.

## 37:68

Banjur mesthi nggon baliné wong-wong kuwé maring neraka Jahim.

## 37:69

Setemené wong-wong kuwé padha weruh kaki-nininé neng sejeroné kesasar,

## 37:70

banjur dhéwéké kabéh padha kesusu ngetut-buri (kaki nininé) dhéwéké.

## 37:71

Lan temen, seurungé wong-wong mau (trah Quraisy), wis kesasar sebagéan akéh sekang wong sing lewih dhisit,

## 37:72

lan temen, Ingsun wis ngutus (rasul) sing awéh pengéling-éling neng kalangané wong-wong kuwé.

## 37:73

Mangka gatékna kaya apa wekasané wong-wong sing padha déwéhi pengéling-éling kuwé,

## 37:74

kejaba kawula-kawulané Gusti Allah sing padha desucékna (sekang dosa).

## 37:75

Lan temen, Nuh wis nyuwun maring Ingsun, mangka temen, Ingsun seapik-apiké sing ngeparengna penyuwunan.

## 37:76

Ingsun wis nylametna dhéwéké (Nuh) lan pendhéréké sekang bebaya sing gedhé.

## 37:77

Lan Ingsun dadékna anak-putuné wong-wong sing padha nerusna keturunan.

## 37:78

Lan Ingsun langgengna (pengalembana) nggo Nuh neng kalangané wong-wong sing padha teka (urip) sepungkuré.

## 37:79

“Keraharjan (Ingsun paringna) ingatasé Nuh neng sekabéh ngalam.”

## 37:80

Temen, kaya mengkana Ingsun paring piwales maring wong-wong sing padha gawé becik.

## 37:81

Temen, dhéwéké klebu neng antarané kewula-kewulané Ingsun sing padha precaya.

## 37:82

Banjur Ingsun lelepna sing liyané.

## 37:83

Lan temen, Ibrahim klebu golongané (Nuh). [^728]

[^728]: Nabi Ibrahim klebu golongané Nabi Nuh olihé precaya maring Gusti Allah lan saripathiné piwulang agama

## 37:84

(Élinga) rikala dhéwéké teka maring Pengérané kanthi ati sing suci, [^729]

[^729]: Nulusna ati maring Gusti Allah kanthi temen.

## 37:85

(élinga) rikala dhéwéké matur maring ramané lan kaumé, “Apa sing rika padha sembah kuwé?

## 37:86

Apa rika padha kepéngin pengapus-apus kanthi sembahan seliyané Gusti Allah kuwé?

## 37:87

Mangka kepriwé anggepané rika kabéh maring Pengérané sekabéh ngalam?”

## 37:88

Banjur dhéwéké nyawang seplérédan maring lintang-lintang,

## 37:89

banjur dhéwéké (Ibrahim) ngucap, “Setemené inyong mriyang.”

## 37:90

Banjur wong-wong kuwé padha mléngos sekang dhéwéké lan lunga ninggalna dhéwéké.

## 37:91

Banjur dhéwéké (Ibrahim) lunga kanthi sidhem-sidheman maring brehala-brehala (reca-recané) wong-wong kuwé; banjur dhéwéké ngucap, “Kenangapa ko padha ora mangan? [^730]

[^730]: Ngina brehala-brehala kuwé, merga neng péreké brehala kuwé désandhingna pirang-pirang panganan sing apik minangka sajén.

## 37:92

Kenangapa ko padha ora semaur?”

## 37:93

Banjur (Ibrahim) ngadhepi (reca-reca) kuwé karo ngantemi nganggo tangan tengené.

## 37:94

Banjur wong-wong kuwé (kaumé) padha gagiyan teka maring dhéwéké.

## 37:95

Dhéwéké (Ibrahim) ngucap, “Apa ko padha nyembah reca-reca sing deukir déning ko dhéwék kuwé?

## 37:96

Mangkané Gusti Allah sing wis nyiptakna ko kabéh lan apa sing ko padha pergawé kuwé.”

## 37:97

Wong-wong kuwé padha ngucap, “Gawéa bangunan (pawon) nggo dhéwéké (nggo ngobong Ibrahim); banjur balangna dhéwéké maring geni sing mulab-mulab kuwé.”

## 37:98

Mangka wong-wong kuwé padha kepéngin ngrekadaya Ibrahim kanthi (ngobong) dhéwéké, (ning Gusti Allah nylametna), banjur Ingsun dadékna kaum kuwé wong-wong sing padha ina.

## 37:99

Lan dhéwéké (Ibrahim) ngucap, “Setemené inyong kudu lunga (sowan) maring Pengé-ranku, Penjenengané bakal paring pituduh maring inyong. [^731]

[^731]: Nabi Ibrahim lunga maring sewijiné negari seprelu bisa nyembah Gusti Allah lan ajék-ajék maring dalané Penjenengané (dakwah).

## 37:100

Dhuh Pengéran kula, mugi paring dhateng kula (anak) ingkang kelebet tiyang sae (saléh).”

## 37:101

Mangka Ingsun paring werta bebungah maring dhéwéké kanthi (lairé) bocah sing banget sabaré (Ismail).

## 37:102

Mangka rikala bocah kuwé butul (maring umur) bisa nyambut gawé karo dhéwéké, (Ibrahim) ngucap, “Hé anaku! Setemené inyong ngimpi lamon inyong nyembeléh ko. Mangka pikirna kepriwé penemumu?” Dhéwéké (Ismail) mangsuli, “Hé ramaku! Tandangi baé apa sing dédhawuhna déning Gusti Allah maring rika; angger Gusti Allah ngersakna, rika bakal weruh inyong klebu wong sing sabar.”

## 37:103

Banjur rikala wong loro kuwé wis padha pasrah awak lan dhéwéké (Ibrahim) nurokna anaké sendhuwur pilingané, (nggo nglakoni dhawuhé Gusti Allah).

## 37:104

Banjur Ingsun dangu dhéwéké, “Hé Ibrahim!

## 37:105

Temen, sliramu wis mbenerna impén kuwé.” [^732] Temen, Mengkana kuwé Ingsun paring piwales maring wong-wong sing padha gawé becik.

[^732]: Precaya lamon impén kuwé pancén nyata bener sekang Gusti Allah lan kudu detandangi.

## 37:106

Setemené kiyé temen-temen sewiji coban sing nyata.

## 37:107

Lan Ingsun ijoli bocah kuwé kanthi sewiji (kéwan) sembeléhan sing gedhé. [^733]

[^733]: Sewisé nyata sabaré lan manuté Nabi Ibrahim lan Nabi Ismail, mangka Gusti Allah nglarang Ibrahim nyembeléh Ismail. Nggo nerusna gawé kurban, Gusti Allah ngijoli dhéwéké kanthi sembeléhan (wedhus). Kedadéan kiyé dadi dhasar saréngat kurban sing deleksanakna neng dina Bada Haji.

## 37:108

Lan Ingsun langgengna nggo Ibrahim (pengalembana) neng kalangané wong sing padha (urip) sepungkuré.

## 37:109

“Rahayu (salam) sentosa ingatasé Ibrahim.”

## 37:110

Mengkana kuwé Ingsun paring piwales maring wong-wong sing padha mergawé becik.

## 37:111

Temen, dhéwéké klebu kawula-kawulané Ingsun sing padha precaya.

## 37:112

Lan Ingsun paring werta bebungah maring dhéwéké kanthi (lairé) Ishak, sewiji nabi sing klebu wong-wong sing apik (saléh).

## 37:113

Lan Ingsun lubérna berkah maring dhéwéké lan maring Ishak. Lan neng antarané keturunané wong loro kuwé ana sing mergawé becik lan (uga) ana sing nyata-nyata mergawé aniaya (dolim) maring awaké dhéwék.

## 37:114

Lan temen, Ingsun wis nglubérna nékmat maring Musa lan Harun.

## 37:115

Lan Ingsun slametna sekloroné lan kaumé sekang bebaya sing gedhé,

## 37:116

lan Ingsun tulungi dhéwéké kabéh, mangka dhéwéké padha dadi wong-wong sing menang.

## 37:117

Lan Ingsun paringna maring sekloroné Kitab sing banget cethané,

## 37:118

lan Ingsun tidokna sekloroné dalan sing jejeg.

## 37:119

Lan Ingsun langgengna (pengalembana) nggo sekloroné neng kalangané wong-wong sing padha (urip) sepungkuré,

## 37:120

“Rahayu (salam) sentosa nggo Musa lan Harun.”

## 37:121

Mengkana kuwé Ingsun olihé paring piwales maring wong sing padha mergawé becik.

## 37:122

Temen, wong sekloron kuwé klebu kawula-kawulané Ingsun sing padha precaya.

## 37:123

Lan temen, Ilyas nyata-nyata klebu salah sewijiné utusan (rasul).

## 37:124

(Élinga) rikala dhéwéké ngucap maring kaumé, “Kenangapa ko ora padha semarah (takwa)?

## 37:125

Apa pantes ko padha nyembah Ba’l [^734] lan ko kabéh ninggal (Gusti Allah) seapik-apiké (sembahan) sing nyiptakna.

[^734]: Ba’l kuwé salah sijiné aran brehala sing dadi sembahané wong Phunicia.

## 37:126

(Yakuwé) Gusti Allah Pengérané ko kabéh lan Pengérané kaki-nininé ko kabéh sing padha (urip) gemiyén?”

## 37:127

Ning wong-wong kuwé padha ora precaya (nggorohna) maring dhéwéké (Ilyas). Mangka setemené dhéwéké bakal padha desered (maring neraka),

## 37:128

kejaba kewula-kewulané Gusti Allah sing padha desucékna (sekang dosa).

## 37:129

Lan Ingsun langgengna (pengalembana) nggo Ilyas neng wong sing padha (urip) sepungkuré.

## 37:130

“Rahayu (salam) sentosa nggo Ilyas.”

## 37:131

Mengkana kuwé Ingsun olihé paring piwales maring wong-wong sing padha mergawé becik.

## 37:132

Temen, dhéwéké klebu kewula-kewulané Ingsun sing padha precaya.

## 37:133

Lan temen, Lut klebu salah sewijiné utusan (rasul).

## 37:134

(Élinga) rikala Ingsun wis nylametna dhéwéké lan pendhéréké kabéh,

## 37:135

kejaba wong wadon tuwa (bojoné) bareng-bareng karo wong sing padha manggon (neng kota).

## 37:136

Banjur Ingsun tumpes wong-wong sing liyané. [^735]

[^735]: Wong-wong sing manggon neng kota sing ora padha mélu maring Nabi Nuh.

## 37:137

Lan setemené ko kabéh (warga Mekah) bakal ngliwati (petilasan-petilasané) wong-wong kuwé neng wektu esuk,

## 37:138

lan neng wektu wengi. Banjur kenangapa ko padha ora mengerténi?

## 37:139

Lan temen, Yunus nyata-nyata klebu salah sijiné utusan (rasul),

## 37:140

(élinga) rikala dhéwéké mlayu, [^736] maring prahu sing kebek momotan,

[^736]: Lunga ninggalna kewajiban.

## 37:141

banjur dhéwéké mélu deundhi [^737] nyatané dhéwéké klebu wong sing kalah (neng undhian).

[^737]: Undhian dégawé merga momotan prahu kebek pisan. Angger sing numpak ora dekurangi kayané bisa kérem. Dadi deanakna undhian. Sapa sing undhiané kalah kudu debalangna maring segara, mangkané Nabi Nuh kepélu wong sing undhiané kalah.

## 37:142

Banjur dhéwéké deuntal déning iwak gedhé kanthi kahanan sing ina. [^738]

[^738]: Ina merga dhéwéké mlayu ninggalna kaumé

## 37:143

Mangka sekirané dhéwéké ora klebu wong-wong sing padha akéh élingé (maca tasbéh) maring Gusti Allah,

## 37:144

mesthi dhéwéké bakal langgeng neng njero wetengé (iwak kuwé) nganti butul dinané détangékna.

## 37:145

Banjur Ingsun balangna dhéwéké maring dharatan sing cengkar, mangkané dhéwéké lagi mriyang.

## 37:146

Banjur nggo dhéwéké Ingsun thukulna wit sekang bangsané labu.

## 37:147

Lan Ingsun utus dhéwéké maring satus ewu (wong) utawa lewih,

## 37:148

saéngga wong-wong kuwé padha precaya, merga kuwé Ingsun paringi kanugrahan nékmaté urip maring wong-wong kuwé nganti butul wektu sing wis détemtokna.

## 37:149

Mangka sliramu takokna (Muhammad) maring wong-wong kuwé (kapir Mekah), “Apa anak-anak wadon kuwé nggo Pengéranmu mangkané nggo dhéwéké kabéh kuwé anak-anak lanang?” [^739]

[^739]: Wong-wong musrik padha ngucap lamon Gusti Allah kagungan putra-putra wadon (malaékat), mangkané dhéwéké padha nganggep anak wadon kuwé ina.

## 37:150

utawa apa Ingsun nyiptakna malaékat-malaékat rupa wadon lan dhéwéké padha nyekséni (kuwé)?

## 37:151

Élinga, setemené neng antarané pengapus-apusé, dhéwéké padha temen-temen ngucapna,

## 37:152

“Gusti Allah kagungan putra.” Lan temen, wong-wong kuwé kabéh nyata-nyata tukang apus-apus,

## 37:153

apa Penjenengané (Gusti Allah) milih anak-anak wadon ketimbang anak-anak lanang?

## 37:154

Kenangapa ko kabéh kiyé? Kepriwé carané ko kabéh padha netepna?

## 37:155

Mangka kenangapa ko ora padha mikirna?

## 37:156

Apa ko padha duwé bukti sing genah?

## 37:157

(Angger kaya kuwé) mangka gawane kitabé ko kabéh angger ko wong sing padha bener.

## 37:158

Lan wong-wong kuwé padha gawé (saluran) trah antarané Penjenengané (Gusti Allah) karo jin. Lan temen, jin wis ngerti lamon wong-wong kuwé bakal padha deséréd (maring neraka),

## 37:159

Mahasuci Gusti Allah sekang apa sing wong-wong kuwé padha sipatna,

## 37:160

kejaba kewula-kewulané Gusti Allah [^740] sing padha desucékna (sekang dosa).

[^740]: golongan jin sing padha precaya.

## 37:161

Mangka setemené ko kabéh lan apa sing ko padha sembah kuwé,

## 37:162

ora bakal bisa mblangsakna (sewijiné wong) sekang Gusti Allah,

## 37:163

kejaba wong-wong sing bakal padha mlebu maring neraka Jahim.

## 37:164

Lan ora sijia neng antarané inyong kabéh (malaékat) anging duwé drajat sing ketemtu,

## 37:165

lan setemené inyong kabéh tansah tertib neng barisan (sejeroné ngleksanakna dhawuhé Gusti Allah).

## 37:166

Lan temen, inyong kabéh padha dhur-dhuran maha-nyucekna (maring Gusti Allah).

## 37:167

Lan setemené wong-wong kuwé (kapir Mekah) nyata-nyata padha ngucap,

## 37:168

“Sekirané neng sisihé inyong kabéh ana kitab sekang (kitab-kitab sing déturunaken maring) wong jaman gemiyén,

## 37:169

mesthi inyong kabéh padha dadi kewulané Gusti Allah sing padha desucékna (sekang dosa).”

## 37:170

Ning nyatané wong-wong kuwé padha ngingkari (Al-Qur’an); mangka mbésuk wong-wong kuwé bakal ngaweruhi (akibat olihé padha ingkar).

## 37:171

Lan temen, janjiné Ingsun wis tetep tumrapé kewula-kewulané Ingsun sing padha dadi utusan (rasul),

## 37:172

(yakuwé) rasul-rasul kuwé mesthi bakal olih pitulungan.

## 37:173

Lan setemené wadyabalané Ingsun [^741] kuwé sing mesthi menang.

[^741]: Utusan (rasul) karo pendhérék-pendhéréké.

## 37:174

Mangka mléngosa sliramu (Muhammad) sekang wong-wong kuwé nganti butul wektu sing détemtokna,

## 37:175

lan tidhokna maring wong-wong kuwé, mangka mbésuk dhéwéké bakal padha weruh (siksa kuwé). [^742]

[^742]: Maksudé: butul Rasulullah s.a.w. nduwé kekuwatan.

## 37:176

Mangka apa wong-wong kuwé padha njaluk siksané Ingsun dégelisna (tekané)?

## 37:177

Mangka angger (siksan) mau medhun neng lataré wong-wong kuwé, mangka banget alané wektu ésuk nggo wong-wong sing wis padha de-élingna [^743] kuwé.

[^743]: Sing démaksud “wektu esuk” yakuwé ora mung wektu ésuk, ning sembarang wektu neng endi wong-wong sing nyerang seurungé subuh; mangka wong-wong sing kalah kuwé ngalami susah neng wektu ésuk

## 37:178

Lan mléngosa sliramu sekang dhéwéké kabéh nganti butul wektu sing détemtokna.

## 37:179

Lan tidhokna, mangka mbésuk dhéwéké kabéh bakal padha weruh (siksa kuwé).

## 37:180

Mahasuci Pengéranmu, Pengéran Sing Mahadigdaya sekang sipat sing dhéwéké kabéh padha ucapna.

## 37:181

Lan rahayu (salam) sentosa nggo para utusan (rasul-rasul).

## 37:182

Lan sekabéh pengalembana kagungané Gusti Allah Pengérané sekabéh ngalam.

## 38:1

Saad, sekawit (sekawit) Al-Qur’an sing ngemu pengéling-éling.

## 38:2

Ning wong-wong kapir (ana) neng sejeroné gemedhé lan memungsuhan.

## 38:3

Sepira akéhé umat sing seurungé wong-wong sing mbangkang (kapir) kuwé sing Ingsun tumpes, banjur dhéwéké padha njaluk tulung, mangkané (wektu kuwé) udu wektuné nggo mlayu nglolosna awak.

## 38:4

Lan wong-wong kuwé gumun, merga dhéwéké padha ketekanan sewiji wong sing awéh pengéling-éling (rasul) sekang bangsané dhéwék; lan wong-wong kapir padha ngucap, “Wong kiyé ora liya mung tukang sihir sing akéh olihé apus-apus.”

## 38:5

Apa dhéwéké ndadékna sembahan-sembahan kuwé Pengéran sing mung siji? Temen, kiyé dadi sewiji sing nyata-nyata nggumunaken pisan.

## 38:6

Banjur (pemimpin-pemimpiné) wong-wong kuwé padha lunga (kanthi ngucap), “Nganah padha lunga ko kabéh lan tetepa (nyembah) maring sembahan-sembahanmu, setemené kiyé nyata-nyata dadi prekara sing dekarepna. [^744]

[^744]: Ujaré wong-wong kapir, nyembah brehala-brehala kuwé sing dékersakna déning Gusti Allah.

## 38:7

Inyong kabéh padha urung nglakon krungu prekara kaya kiyé neng sejeroné agama sing wekasan; [^745] kiyé (nyewijikna Gusti Allah) ora liya mung (apus-apus) sing deana-anakna,

[^745]: Sing démaksud déning wong kapir Quraisy, agama sing wekasan kuwé agama Nasrani.

## 38:8

kenangapa Al-Qur’an déturunaken maring dhéwéké neng antarané inyong kabéh?” Sebeneré wong-wong kuwé padha mamang maring Al-Qur’an Ingsun, ning dhéwéké kabéh urung padha ngrasakna siksa (Ingsun).

## 38:9

Utawa, apa wong-wong kuwé padha nduwéni gudhang simpénan kewelasané (rahmat) Pengéranmu Sing Mahadigdaya, Mahaparing?

## 38:10

Utawa, apa wong-wong kuwé padha nduwéni praja langit lan bumi lan apa sing ana neng antarané sekloroné? (Angger ana), mangka jorna baé dhéwéké kabéh padha munggah andha (maring langit).

## 38:11

(Wong-wong kuwé) golongan gedhé wadyabala sing ana neng kana, sing arep dékalahna. [^746]

[^746]: Ayat kiyé nyritakna Perang Khandaq sing neng kana ana wadyabala sekang pirang-pirang golongan yakuwé golongan musrik, Yahudi lan sewetara brayat Arab sing padha nggrudug kaum muslimin neng Medinah. Perang kiyé rampung kanthi morak-mariké wadyabalané dhéwéké kabéh. Sebagéan ahli tapsir duwé penemu, sing démaksud neng ayat kiyé kuwé Perang Badar.

## 38:12

Seurungé wong-wong kuwé, ana kaum Nuh, ‘Ad lan Fir’aun sing duwé wadyabala akéh, uga wis padha nggorohna (rasul-rasul),

## 38:13

lan (semana uga) Samud, kaum Lut lan warga Aikah. [^747] Dhéwéké kabéh kuwé golongan-golongan sing padha gabungan (mbangkang maring para rasul).

[^747]: Warga Madyan kuwé kaumé Nabi Syuaib.

## 38:14

Sekabéhé wong-wong kuwé padha nggorohna rasul-rasul, mangka pantes dhéwéké padha ngrasakna siksané Ingsun.

## 38:15

Lan sebeneré sing dhéwéké padha enténi mung jeritan sepisan, sing ora nana selané. [^748]

[^748]: Nggo tandha tekané dina Kiyamat lan jeritan kiyé rosa banget tur banter.

## 38:16

Lan wong-wong kuwé ngucap, “Dhuh Pengéran kula sedaya, mugi dipun enggalaken siksa ingkang nggé kula sami sedéréngé dinten perétangan.”

## 38:17

Sing sabara ingatasé apa sing déucapna déning wong-wong kuwé; lan élinga maring kawulané Ingsun Dawud sing duwé kekuwatan; temen, Dawud banget manuté (maring Gusti Allah).

## 38:18

Temen, Ingsun sing nundhukna gunung-gunung supaya padha ngucap tasbéh (subhanallah) bareng karo Dawud neng wektu wengi lan ésuk

## 38:19

Lan (Ingsun uga nglulutna) manuk-manuk neng kahanan padha ngumpul, kabéh padha banget manuté (maring Gusti Allah).

## 38:20

Lan Ingsun kuwatna prajané lan Ingsun paringna hikmah maring dhéwéké [^749] lan kewicaksanan neng sejeroné mutusi prekara.

[^749]: Kenabian, kesempurnan ilmu lan tlitiné tindak-laku.

## 38:21

Lan apa wis butul maring sliramu (Muhammad) ceritané wong-wong sing padha pesulayan, rikala dhéwéké padha manjat tembok panggonan semédi (mihrab)?

## 38:22

Rikala dhéwéké kabéh padha mlebu nemoni Dawud, banjur Dawud kaget, merga (tekané) wong-wong kuwé. Dhéwéké kabéh ngucap, “Aja pisan-pisan wedi! (Inyong kabéh) sekloron lagi padha pesulayan, salah sijiné inyong gawé aniaya (dolim) maring sing sijine; mangka awéha putusan maring inyong kabéh kanthi adil lan aja nganti nyimpang sekang bebener lan uga tidhokna inyong kabéh maring dalan sing jejeg.

## 38:23

Setemené sedulurku kiyé duwé wedhus wadon sangang puluh sanga, lan inyong dhéwék mung duwé siji, banjur dhéwéké ngucap. “Pasrahna (wedhusmu) kuwé maring inyong! Lan dhéwéké ngalahna inyong neng debadan.”

## 38:24

Dhéwéké (Dawud) ngucap, “Temen, dhéwéké wis temindak aniaya (dolim) maring awakmu kanthi njaluk wedhusmu kuwé nggo (detambahna) maring wedhusé. Pancén akéh neng antarané wong sing padha gawé gabungan kuwé temindak aniaya (dolim) maring liyané, kejaba wong-wong sing precaya lan padha nglakoni kebecikan; lan mung semendhing baé sing kaya kuwé.” Lan Dawud ngira lamon Ingsun nguji dhéwéké; mangka dhéwéké nyuwun pengampura maring Pengérané banjur ngglosor sujud lan mertobat.

## 38:25

Banjur Ingsun ampurani (kesalahané) kuwé. Lan temen, dhéwéké duwé drajat sing nyata-nyata pérek karo Ingsun lan duwé panggonan bali sing apik.

## 38:26

(Gusti Allah dhawuh), “Hé Dawud! Setemené sliramu Ingsun dadékna khalifah (penguwasa) neng bumi, maka wéhna putusan (prekara) neng antarané menungsa kanthi adil lan aja pisan-pisan sliramu nuruti hawa napsu, merga (kuwé) bakal nyasarna sliramu sekang dalané Gusti Allah. Temen, wong-wong sing padha kesasar sekang dalané Gusti Allah kuwé bakal olih siksa sing abot merga dhéwéké kabéh padha kelalén maring dina prétungan.”

## 38:27

Lan Ingsun ora nyiptakna langit lan bumi lan apa sing ana neng antarané sekloroné kanthi muspra. Kuwé anggepané wong-wong kapir, mangka temen padha cilaka wong-wong kapir kuwé merga dhéwéké kabéh bakal mlebu neraka.

## 38:28

Apa pantes Ingsun nyadoni (merlakokna) wong-wong sing padha precaya lan sing nglakoni kebecikan padha karo wong-wong sing gawé kerusakan neng bumi? Utawa, apa pantes Ingsun nganggep wong-wong sing padha semarah (takwa) padha karo wong-wong sing jahat?

## 38:29

Kitab (Al-Qur’an) sing Ingsun turunaken maring sliramu kuwé akéh berkahé, supaya wong-wong kuwé padha ngangen-angen ayat-ayat-É lan supaya wong-wong sing duwé nalar padha olih piwulang.

## 38:30

Lan maring Dawud Ingsun paringna (anak lanang arané) Sulaiman; dhéwéké kuwé seapik-apiké kawula. Temen, Sulaiman banget manuté (maring Gusti Allah).

## 38:31

(Élinga) rikala neng sewijiné wektu soré deweruhna maring dhéwéké jaran-jaran sing lulut, (ning) banter banget mlayuné,

## 38:32

mangka dhéwéké (Sulaiman) ngucap, “Setemené inyong seneng maring apa baé sing apik (jaran), sing njalari inyong kémutan maring (kemulyané) Pengéranku, nganthi srengéngé surup. [^750]

[^750]: Sebagéan ahli tapsir ana sing negesi ayat 32 kaya kiyé, “Inyong nyata-nyata nyenengi barang sing apik (jaran) kiyé saéngga Inyong kelalén ora éling maring Gusti Allah nganti jaran-jaran kuwé ilang sekang pendelengan.”

## 38:33

“Gawanen jaran-jaran kuwé kabéh maring inyong.” Banjur dhéwéké ngusap-usap sikil lan guluné jaran kuwé. [^751]

[^751]: Sebagéan ahli tapsir ana sing negesi ayat 33 kaya kiyé, “Gawa maning kabéh kuwé maring inyong, banjur dhéwéké motong sikilé lan guluné.”

## 38:34

Lan temen, Ingsun wis nguji Sulaiman lan Ingsun dadékna (dhéwéké) nggletak neng ndhuwur korsiné dadi pawakan (sing lemes merga mriyang), banjur dhéwéké mertobat. [^752]

[^752]: Sebagéan ahli tapsir ngucap, sing démaksud “ujian” kuwé ambruké prajané Sulaiman saéngga wong liya njagong neng korsiné.

## 38:35

Dhéwéké ngucap, “Dhuh Pengéran kula, mugi paring pengapunten dhateng kula lan mugi Penjenengan paring dhateng kula praja ingkang mboten dipun gadhehi déning sinten mawon sesampunipun kula. Éstu, Penjenengan niku Ingkang Mahaparing.”

## 38:36

Banjur Ingsun tundhukna maring dhéwéké angin sing semilir khanti alon manut préntahé maring prenah endi baé sing dhéwéké karepna,

## 38:37

lan (Ingsun tundhukna uga maring dhéwéké) sétan-sétan, kabéh padha ahli gawé gedhong lan tukang silem,

## 38:38

lan (sétan) sing liyané sing ésih kejiret neng bandan.

## 38:39

Kiyé kuwé paringané Ingsun; mangka wéwéhna (maring wong liya) utawa cekela baé (nggo awakmu dhéwék) kanthi ora nana prétungan.

## 38:40

Lan temen, dhéwéké duwé drajat sing pérek neng sisihé Ingsun lan panggonan bali sing apik.

## 38:41

Lan élinga maring kewulané Ingsun Ayub, rikala dhéwéké sambat-sambat maring Pengérané, “Sejatosipun kula dipun ganggu déning sétan kanthi kesisahan lan pilara.”

## 38:42

(Gusti Allah dhawuh), “Gejugna sikilmu; kiyé banyu sing adhem nggo adus lan nginum.”

## 38:43

Lan Ingsun paringi dhéwéké kanugrahan (kanthi ngumpulna maning) kaluwargané lan Ingsun tikel-tikelna cacahé dhéwéké, merga kewelasan (rahmat) sekang Ingsun lan dadi piwulang nggo wong-wong sing padha duwé nalar waras. [^753]

[^753]: Nabi Ayub kenang lara kulit sewetara wektu suwéné lan dhéwéké nyuwun pitulungan maring Gusti Allah sing banjur ngeparengaken penyuwuné lan dhawuh supayané dhéwéké nggejugna sikilé maring lemah. Nabi Ayub manut mangka sekang tilas sikilé metu banyu kanthi pituduhé Gusti Allah, banjur Nabi Ayub adus lan nginum nganggo banyu kuwé saéngga dhéwéké mari sekang prenyakité lan bisa kumpul maning karo kulawargané. Mangka dhéwéké kabéh banjur padha manak-pinak nganti cacahé dadi lipet pindho tenimbang mikiné. Neng sewiji wektu Nabi Ayub kémutan sumpahé, arep nggebug bojoné angger prenyakité wis mari merga bojoné nglakon ora gelem ngurusi wektu dhéwéké ésih kenang pilara. Ning tuwuh neng atiné Nabi Ayub rasa melas lan éman maring bojoné saéngga dhéwéké ora kewawa nandangi sumpahé. Mangka temurun pituduh sekang Gusti Allah kaya sing ketulis neng ayat 44 surah kiyé, supaya dhéwéké bisa ngleksanakna sumpahé kanthi ora nglarani bojoné, yakuwé nyabet bojoné karo suket sebengket.

## 38:44

Lan njikota sebengket (suket) kanthi tanganmu, banjur sabeta karo suket kuwé lan aja pisan-pisan sliramu nyulayani sumpah. Setemené Ingsun ngawuningani dhéwéké (Ayub) wong sing sabar. Dhéwéké kuwé seapik-apiké kawula. Temen, dhéwéké wong sing banget manuté (maring Gusti Allah).

## 38:45

Lan élinga maring kewula-kewulané Ingsun: Ibrahim, Ishak lan Yakub sing duwé kekuwatan-kekuwatan gedhé lan ilmu-ilmu (sing dhuwur).

## 38:46

Temen, Ingsun wis nyucékna wong-wong kuwé kanthi (maringi) budi pekerti sing luhur, yakuwé dhéwéké padha ora lérén ngélingna (menungsa supaya) kémutan maring negari akhérat.

## 38:47

Lan temen, neng sisihé Ingsun dhéwéké padha klebu wong-wong pilihan sing paling apik.

## 38:48

Lan élinga maring Ismail, Ilyasa’ lan Zulkifli. Sekabéhané klebu wong-wong sing paling apik.

## 38:49

Kiyé dadi pekurmatan (tumrap wong-wong kuwé). Lan temen, nggo wong-wong sing padha semarah (desedhiakna) panggonan bali sing paling apik.

## 38:50

(yakuwé) suwarga Ngaden (‘Adn) sing lawang-lawangé padha ngablag nggo dhéwéké kabéh,

## 38:51

neng njeroné wong-wong kuwé padha njagong séndhéhan (neng ndhuwur ambén) karo padha njaluk woh-wohan sing akéh lan inuman (neng suwarga kuwé).

## 38:52

Lan neng jejeré wong-wong kuwé (ana widadari-widadari) sing liyer-liyer matané lan rampag umuré.

## 38:53

Kiyé sing déjanjékna maring ko kabéh neng dina prétungan.

## 38:54

Temen, kiyé rejeki sekang Ingsun sing ora nana tutugé.

## 38:55

Kaya kuwé (kahanané dhéwéké kabéh). Lan temen, nggo wong-wong sing padha duraka mesthi (desedhiakna) panggonan bali sing ala.

## 38:56

(yakuwé) neraka Jahanam sing wong-wong kuwé padha leboni; mangka kuwé seala-alané papan panggonan.

## 38:57

Kiyé (siksa neraka), mangka jorna baé wong-wong kuwé padha ngrasakna, (inumané dhéwéké kabéh) banyu sing banget panasé lan banyu sing banget adhemé,

## 38:58

Lan werna-werna (siksa) liyané, sing serupa kuwé.

## 38:59

(Déucapna maring wong-wong kuwé), “Kiyé rombongan sing gedhé (pendhérék-pendhérékmu) sing padha mlebu kanthi sek-sekan bareng karo ko kabéh (maring neraka).” Ora nana ucapan ‘sugeng rawuh’, nggo wong-wong kuwé, merga setemené dhéwéké kabéh bakal padha mlebu neraka (ujaré pemimpin-pemimpiné).

## 38:60

(Para pendhéréké dhéwéké padha semaur), “Sebeneré ko kabéh sing (lewih pantes) ora nampa ucapan sugeng rawuh, merga ko kuwé sing padha mblusukna inyong kabéh maring sejeroné siksa, mangka kuwé sealané-alané papan manggon.”

## 38:61

Dhéwéké padha ngucap (maning), “Dhuh Pengéran kula sami, sintena kémawon mblusukaken kula sedaya dhateng (siksa) niki, mugi Penjenengan nambahi siksa dhateng kiyambeké lipet ping kalih wonten lebetipun neraka.”

## 38:62

Lan (wong-wong sing duraka) padha ngucap, “Kenangapa inyong kabéh ora weruh wong-wong sing gemiyén (neng dunya) inyong anggep dadi wong-wong sing jahat (ina).

## 38:63

Gemiyén inyong kabéh padha ndadékna wong-wong kuwé dadi perguyon, utawa merga pendelengé inyong sing padha ora weruh dhéwéké?”

## 38:64

Temen, sing mengkana kuwé nyata-nyata ana, (yakuwé) pesulayan neng antarané para warga neraka.

## 38:65

Dhawuha (Muhammad), “Setemené inyong mung wong sing awéh pengéling-éling, ora nana sembahan seliyané Gusti Allah Sing Mahatunggal, Mahadigdaya,

## 38:66

(yakuwé) Pengérané langit lan bumi lan apa sing ana neng antarané sekloroné, Sing Mahadigdaya, Maha Ngampura.”

## 38:67

Ucapna, “Kiyé (Al-Qur’an), kuwé pewerta sing gedhé,

## 38:68

sing ko kabéh padha mléngos sekang kuwé.

## 38:69

Inyong (Muhammad) ora duwé kawruh semendhing-mendhinga ngenani al-mala’ul a’la (malaékat) rikala dhéwéké lagi padha bantah-bantahan.

## 38:70

Sing déwahyokna maring inyong, lamon inyong mung wong sing awéh pengéling-éling sing nyata.”

## 38:71

(Élinga) rikala Pengéranmu dhawuh maring malaékat, “Setemené, Ingsun bakal nyiptakna menungsa sekang lemah.

## 38:72

Banjur, angger wis Ingsun sempurnakna demadiné lan wis semprongna roh (ciptanané) Ingsun maring (sing demadi) kuwé; mangka temungkula ko kabéh (malaékat) kanthi sujud maring dhéwéké.”

## 38:73

Banjur para malaékat padha sujud kabéh,

## 38:74

kejaba Iblis; dhéwéké ngagulna awaké dhéwék lan kelebu golongan sing mbangkang (kapir).

## 38:75

(Gusti Allah) dhawuh, “Hé Iblis, apa sing ngalang-alangi ko sujud maring apa sing Ingsun ciptakna kanthi kewasané Ingsun? Apa ko gemedhé utawa ko (rumasa) kelebu golongan sing (lewih) dhuwur?”

## 38:76

(Iblis) ngucap, “Kula langkung sae tenimbang kiyambeké (menungsa), mergi Penjenengan ciptakaken kula saking brama, aridéné kiyambeké Penjenengan ciptakaken saking siti.”

## 38:77

(Gusti Allah) dhawuh, “Angger kaya kuwé, nganah metua ko sekang suwarga! Setemené ko kuwé titah sing kenang supata (derajam).

## 38:78

Lan temen, supatané Ingsun maring ko nganti butul dina piwalesan.”

## 38:79

(Iblis) ngucap, “Dhuh Pengéran kula, mugi Penjenengan nangguhakén kula dugi dintenipun (para menungsa) dipun tangekaken (saking kubur).”

## 38:80

(Gusti Allah) dhawuh, “Mangka setemené ko eklebu golongan sing déparingi penangguhan,

## 38:81

nganti butul dina sing wis détemtokna wektuné (dina Kiyamat).”

## 38:82

(Iblis) semaur, “Sekawit (sekawit) keluhuran Penjenengan, mesthi kula ajeng nyasaraken menungsa-menungsa kabéh,

## 38:83

kejawi kewula-kewulané Penjenengan ingkang pinilih wonten antiwisipun kiyambeké sami. [^754]

[^754]: Wong-wong sing wis keparingan pepadhang (taufik) nggo nglakoni kabéh pituduh lan dhawuhé Gusti Allah.

## 38:84

(Gusti Allah) dhawuh, “Mangka sing bener (kuwé supatané Ingsun), lan mung bebener kuwé sing Ingsun ngendikakna.

## 38:85

Temen, Ingsun bakal ngebeki neraka Jahanam kanthi ko lan kanthi wong-wong sing padha mélu maring ko neng antarané dhéwéké (menungsa) kabéh.”

## 38:86

Dhawuha (Muhammad), “Inyong ora njaluk upah semendhing-mendhinga maring ko kabéh, lan inyong udu wong sing ngarang-ngarang.

## 38:87

(Al-Qur’an) kiyé ora liya mung nggo pengéling-éling tumrap sekabéh ngalam.

## 38:88

Lan temen, ko kabéh bakal ngaweruhi (beneré) wertané (Al-Qur’an) sewisé sewetara wektu maning.” [^755]

[^755]: Beneré werta-werta Al-Qur’an kuwé ana sing kelakon maring dunya ana uga neng akhérat. Sing kebukti neng dunya kayadéné beneré janjiné Gusti Allah maring wong-wong mukmin lamon dhéwéké kabéh bakal menang neng peperangan karo wong musrik, lan sing kelakon neng akhérat kayadéné beneré janjiné Gusti Allah ngenani piwales utawa prétungan sing bakal deleksanakna maring menungsa.

## 39:1

Kitab (Al-Qur’an) kiyé déturunaken déning Gusti Allah Sing Mahamulya, Mahawicaksana.

## 39:2

Setemené Ingsun nurunaken Kitab (Al-Qur’an) maring sliramu (Muhammad) kanthi (nggawa) bebener. Mangka sembaha Gusti Allah kanthi tulus pasrah ngrasuk agama maring Penjenengané.

## 39:3

Élinga! Mung kagungané Gusti Allah agama sing murni (sekang nyekuthokna Penjenengané). Lan wong-wong sing padha ndadékna pengayom seliyané Gusti Allah (padha ngucap), “Inyong ora padha nyembah maring brehala-brehala kuwé, ning mung (ngarep-arep) supaya dhéwéké padha gawé pérek inyong kabéh maring Gusti Allah kanthi sepérek-péreké.” Temen, Gusti Allah bakal paring putusan neng antarané dhéwéké kabéh ngenani apa sing dhéwéké padha persulayakna. Temen, Gusti Allah ora paring pituduh maring tukang goroh lan wong sing banget ingkaré.

## 39:4

Sekirané Gusti Allah ngersakna mundhut putra, mesthi Penjenengané bakal milih apa sing dékersakna sekang apa sing wis Penjenengané ciptakna. Mahasuci Penjenengané. Penjenengané Gusti Allah Sing Mahatunggal, Mahadigdaya.

## 39:5

Penjenengané nyiptakna langit lan bumi kanthi (tujuan) sing sejati; Penjenengané nglebokna wengi maring awan lan nglebokna awan maring wengi. Lan Penjenengané nundhukna srengéngé lan wulan, kabéh-kabéh padha mlaku nuruti wektu sing wis détemtokna. Élinga! Penjenengané Sing Mahamulya, Maha Ngampura.

## 39:6

Penjenengané nyiptakna ko kabéh sekang awakan sing siji (Adam), banjur sekang awakan siji kuwé, Penjenengané dadékna jodhoné lan Penjenengané nurunaken wolung pasang kéwan ingon nggo ko kabéh. Penjenengané ndadékna ko kabéh neng wetengé biyungmu kabéh, kedadéan mbaka kedadéan sejeroné telung petengan. [^756] Sing (temindak) mengkana kuwé Gusti Allah, Pengérané ko kabéh, Pengéran sing kagungan praja. Ora nana sembahan seliyané Penjenengané; mangka kenangapa ko padha bisa depléngosna?

[^756]: Telung petengan kuwé, petengan neng weteng, petengan neng guagarba (rahim) lan petengan neng sejeroné widhungan.

## 39:7

Angger ko padha mbangkang (ngertia) mangka setemené Gusti Allah ora mbutuhna ko kabéh [^757] lan Penjenengané ora karenan (maring) kapiré kewula-kewula-Né. Angger ko padha kesuwun (sukur), Penjenengané karenan (dhemen) maring kesuwunmu kuwé. Sapa wongé sing nglakoni dosa ora mikul dosané wong liya. [^758] Banjur mung maring Pengéranmu baliné ko kabéh, banjur Penjenengané wertakna maring ko kabéh apa sing wis ko kabéh padha pergawé. Temen, Penjenengané Maha Ngawuningani apa sing kesimpén neng njero dhadha(mu).

[^757]: Menungsa arep precaya utawa ora, prekara kuwé ora mitunani Gusti Allah babar pisan.

[^758]: Kabéh wong padha mikul dosané dhéwék-dhéwék.

## 39:8

Lan angger menungsa kenang bebaya, dhéwéké padha nyuwun (pitulungan) maring Pengérané kanthi bali (manut-miturut) maring Penjenengané; ning angger Penjenengané paring kenékmatan maring dhéwéké, dhéwéké padha kelalén (maring bebaya) sing dhéwéké nglakon nyuwun (pitulungan) seurungé, lan padha gawé sekuthon-sekuthon tumrap Gusti Allah nggo nyasarna menungsa liyané sekang dalané Penjenengané. Ucapna, “Padha seneng-senenga neng sejeroné kapirmu kuwé mung nggo wektu sedhéla. Temen, ko kabéh kelebu warga neraka.”

## 39:9

(Apa ko kabéh wong kapir sing padha lewih bagya) utawa wong sing padha ngabekti (ngibadah) neng tengahé wengi kanthi sujud lan ngadeg, merga wedi maring (siksa) akhérat lan ngarep-arep kewelasané (rahmat) Pengérané? Ucapna, “Apa padha, wong-wong sing ngaweruhi karo wong-wong sing ora ngaweruhi?” Sebeneré mung wong-wong sing duwé nalar waras sing bisa nampani piwulang.

## 39:10

Dhawuha (Muhammad), “Hé kewula-kewulané Ingsun sing padha precaya! Padha semaraha (takwa) maring Pengérané ko kabéh.” Tumrap wong-wong sing padha mergawé bagus neng dunya kiyé bakal olih kebagusan. Lan buminé Gusti Allah kuwé ombér. Mung wong-wong sing padha sabar sing desempurnakna ganjarané tanpa wates.

## 39:11

Dhawuha, “Setemené inyong dédhawuhi supaya nyembah Gusti Allah kanthi temen-temen tulus maring Penjenengané olihé (nglakoni) agama.

## 39:12

Lan inyong dédhawuhi supaya dadi kawitané wong-wong sing padha pasrah awak.”

## 39:13

Dhawuha, “Setemené inyong wedi maring siksané dina sing agung angger inyong duraka maring Pengéranku.”

## 39:14

Dhawuha, “Mung Gusti Allah sing inyong sembah kanthi temen-temen manut-miturut maring Penjenengané olihé (nglakoni) agamaku.”

## 39:15

Mangka padha nyembaha maring seliyané Penjenengané sekarepé ko kabéh! (Hé wong-wong musrik). [^759] Dhawuha, “Setemené wong-wong sing padha tuna kuwé wong-wong sing gawé kapitunan maring awaké dhéwék lan kulawargané neng dina Kiyamat.” Élinga! Sing mengkana kuwé dadi kapitunan sing nyata.

[^759]: Dhawuh kiyé ora démaksud kaya tegesé sing seluguné. Ning minangka dadi pengendikan murkané Gusti Allah maring kaum sing nyekuthokna Penjenengané (musrik) sing wis wara-wiri dédhawuhi supaya nyewijikna Gusti Allah ning dhéwéké tansah padha mbangkang.

## 39:16

Neng ndhuwuré wong-wong kuwé ana sap-sapan sekang geni lan neng ngisoré uga ana sap-sapan maning. Mengkana kuwé Gusti Allah ngancam kewula-kewulané (karo siksa kuwé). “Hé kewula-kewulané Ingsun, mangka padha semaraha (takwa) maring Ingsun.”

## 39:17

Lan wong-wong sing padha ngedohi Tagut (yakuwé) ora nyembah dhéwéké [^760] lan wong-wong kuwé padha bali (tobat) maring Gusti Allah, dhéwéké kabéh pantes olih werta bebungah; merga kuwé butulna werta bebungah maring kewula-kewulané Ingsun,

[^760]: Tagut kuwé sétan lan apa baé sing désembah seliyané Gusti Allah.

## 39:18

(yakuwé) wong-wong sing padha ngrungokna wulangan banjur ngetutna wulangan sing paling apik [^761] neng antarané wulangan kuwé. Dhéwéké kabéh kuwé wong-wong sing déparingi pituduh déning Gusti Allah lan dhéwéké kabéh kuwé wong-wong sing padha duwé nalar sing waras.

[^761]: Wong-wong sing padha ngrungokna piwulang-piwulang Al-Qur’an lan piwulang liyané, ning sing détutna kuwé piwulang Al-Qur’an mega kuwé sing paling apik.

## 39:19

Mangka apa (sliramu arep ngowahi nasibé) wong-wong sing wis dépesthékna olih siksa? Apa sliramu (Muhammad) arep nylametna wong sing ana neng njeroné geni neraka?

## 39:20

Ning wong-wong sing padha semarah (takwa) maring Pengérané, dhéwéké padha olih senthong-senthong (neng suwarga), neng ndhuwuré uga ana senthong-senthong sing dégawé (nganggo loteng-loteng), sing mili neng ngisoré bengawan-bengawan. (Kuwé) janjiné Gusti Allah. Gusti Allah ora bakal nyulayani janji(-Né).

## 39:21

Apa ko ora padha nggatékna lamon Gusti Allah nurunaken banyu sekang langit, banjur Penjenengané ngatur banyu kuwé dadi tuk-tuk neng bumi, banjur kanthi banyu kuwé Penjenengané thukulna tanduran-tanduran sing beda-beda wernané, banjur dadi garing, banjur ko kabéh weruh (tanduran) padha dadi semu kuning, banjur Penjenengané dadékna kuwé remuk pating prethil. Temen, neng sing mengkana kuwé nyata-nyata ana piwulang tumrap wong-wong sing padha duwé nalar waras.

## 39:22

Mangka apa wong-wong sing debukak atiné déning Gusti Allah nggo (nampani) agama Islam banjur dhéwéké olih pepadhang sekang Pengérané (padha baé karo wong sing atiné wangkot kaya watu)? Mangka cilaka banget wong-wong sing atiné wis kaya watu (dadi angél) nggo éling maring Gusti Allah. Dhéwéké kabéh kuwé neng sejeroné kesasar sing nyata.

## 39:23

Gusti Allah wis nurunaken pengendikan sing paling apik (yakuwé) Al-Qur’an sing serupa (ayat-ayat-É) tur debolan-baléni, [^762] mulané dadi mrinding kulité wong-wong sing padha wedi maring Pengérané merga kuwé (Al-Qur’an), banjur dadi anteng kulit lan atiné dhéwéké kabéh rikala padha éling maring Gusti Allah. Kuwé pituduhé Gusti Allah, kanthi Kitab kuwé Penjenengané paring pituduh maring sapa baé sing Penjenengané kersakna. Lan sapa wongé sing dejorna kesasar déning Gusti Allah, mangka ora nana sijia wong sing bisa awéh pituduh.

[^762]: Hukum-hukum, piwulang lan crita-crita kuwé debolan-baléni olihé nyebut neng Al-Qur’an supayané lewih kuwat pengaruhé lan lewih ngresep. Sebagéan ahli tapsir ngucap, lamon maksudé kuwé, ayat-ayat Al-Qur’an kuwé debolan-baléni olihé maca kayadéné bukakané, surah Al-Fatihah.

## 39:24

Mangka apa wong-wong sing nutupi rainé ngindhani siksa sing ala neng dina Kiyamat (padha baé karo wong-wong mukmin sing ora kenang siksa)? Lan déucapna maring wong-wong sing aniaya (dolim), “Padha rasakna piwalesé apa sing wis ko kabéh wis padha pergawé.”

## 39:25

Wong-wong sing (urip) seurungé dhéwéké kabéh padha nggorohna (rasul-rasul), mangka teka maring dhéwéké kabéh siksa sekang prenah sing dhéwéké padha ora nyana.

## 39:26

Banjur Gusti Allah nibakna maring wong-wong kuwé kenisthan neng penguripan dunya. Lan temen, siksa akhérat lewih gedhé, angger (baé) dhéwéké padha ngaweruhi.

## 39:27

Lan temen, wis Ingsun gawékna sejeroné Al-Qur’an kiyé, sekabéh peumpaman tumrap menungsa supaya padha olih piwulang.

## 39:28

(Yakuwé) Al-Qur’an (sing) nganggo basa Arab, sing ora nana bengkoké (neng sejeroné) supayané wong-wong kuwé padha semarah (takwa).

## 39:29

Gusti Allah gawé peumpaman (yakuwé) ana siwijiné wong lanang (rewang tukon) sing duwé majikan akéh lan majikan-majikané kuwé lagi padha pasulayan, karo rewang tukon sing deduwéni mung neng majikan siji (baé). Apa kahanané padha baé antarané rewang tukon loro kuwé? Sekabéhé pengalembana kagungané Gusti Allah, ning akéh-akéhé wong kuwé padha ora ngaweruhi.

## 39:30

Setemené sliramu (Muhammad) bakal mati lan wong-wong kuwé bakal mati (uga).

## 39:31

Banjur setemené ko kabéh neng dina Kiyamat bakal padha bantah-bantahan neng ngersané Pengérané ko kabéh.

## 39:32

Mangka sapa sing lewih aniaya (dolim) tenimbang wong sing padha gawé-gawé goroh maring Gusti Allah lan nggorohna bebener sing teka maring dhéwéké? Mbok iya neraka Jahanam papan panggonané wong-wong sing padha mbangkang (kapir)?

## 39:33

Lan wong sing nggawa bebener (Muhammad) lan wong sing mbenerna apa sing degawa kuwé, dhéwéké kabéh wong sing padha semarah (takwa).

## 39:34

Dhéwéké kabéh padha olih apa sing dhéwéké kepéngini neng sisihé Pengérané. Mengkana kuwé piwalesé tumrap wong-wong sing padha mergawé becik,

## 39:35

supaya Gusti Allah mbusek penggawéané dhéwéké kabéh sing paling ala sing wis dhéwéké padha lakoni lan paring ganjaran maring wong-wong kuwé kanthi sing lewih apik ketimbang apa sing wis dhéwéké padha pergawé.

## 39:36

Mbok iya Gusti Allah wis nyukupi kewula-Né? Wong-wong kuwé padha medén-medéni ko kabéh karo (sesembahan) seliyané Gusti Allah. Sapa wongé sing dejorna kesasar déning Gusti Allah, mangka ora nana sijia wong sing bisa awéh pituduh maring dhéwéké.

## 39:37

Lan sapa wongé sing déparingi pituduh déning Gusti Allah, mangka ora nana sijia wong sing bisa nyasarna dhéwéké. Mbok iya Gusti Allah Mahadigdaya lan kagungan (kewasa nggo) ngukum?

## 39:38

Lan temen, angger sliramu takon maring wong-wong kuwé, “Sapa sing nyiptakna langit lan bumi?” Mesti dhéwéké kabéh padha semaur, “Gusti Allah.” Dhawuha, “Angger kaya kuwé apa ko padha ngaweruhi ngenani apa sing ko padha sembah seliyané Gusti Allah, angger Gusti Allah kersa nekakna bebaya maring inyong, apa sembahan-sembahan mau padha kewawa ngilangna bebaya kuwé, utawa angger Gusti Allah kersa paring kewelasan (rahmat) maring inyong, apa sembahan-sembahan kuwé bisa nyegah kewelasan (rahmat) Penjenengané?” Dhawuha, “Tumrap inyong, cukup Gusti Allah. Maring Penjenengané wong-wong sing padha tawakal padha pasrah awak.”

## 39:39

Dhawuha (Muhammad), “Hé kaumku! Padha temindaka miturut drajaté ko kabéh, inyong uga temindak (mengkana uga), mbésuk ko kabéh bakal ngaweruhi,

## 39:40

sapa sing olih siksa sing nisthakna lan maring dhéwéké détibakna siksa sing langgeng.”

## 39:41

Temen, Ingsun nurunaken maring sliramu Kitab (Al-Qur’an) kanthi nggawa bebener nggo menungsa; sapa wongé sing olih pituduh, mangka (pituduh kuwé) nggo awaké dhéwék, lan sapa kesasar setemené kesasaré kuwé nggo awaké dhéwék, lan sliramu udu wong sing nanggungjawabi wong-wong kuwé.

## 39:42

Gusti Allah ngasta nyawané (sewijiné wong) rikala matiné lan nyawané (sewijiné wong) sing urung mati rikala dhéwéké turu; mangka Penjenengané tahan nyawané (wong) sing wis Penjenengané tetepna patiné lan Penjene-ngané culna nyawa sing liyané nganti butul wektu sing détemtokna. [^763] Temen, sing mengkana kuwé nyata-nyata ana tandha-tandha (agungé) Gusti Allah tumrap wong-wong sing padha mikir.

[^763]: Wong-wong sing padha mati kuwé rohé detahan déning Gusti Allah saéngga ora bisa bali maring ragane; lan wong-wong sing ora mati ning mung turu, rohé deculma maning saéngga bisa bali maring ragané

## 39:43

Utawa apa wong-wong kuwé padha ngalap pitulungan maring seliyané Gusti Allah. Dhawuha, “Apa (ko kabéh tetep ngalap pitulungan) senajan sembahan-sembahan kuwé ora duwé sewiji apa lan padha ora (bisa) mengerténi?”

## 39:44

Dhawuha, “Pitulungan kuwé mung kagunga-né Gusti Allah sekabéhé. Penjenengané kagungan praja langit lan bumi. Banjur maring Penjenengané ko kabéh bakal padha débalékna.”

## 39:45

Lan angger sing désebut mung asmané Gusti Allah, mangka gela banget atiné wong-wong sing ora precaya maring akhérat. Ning angger aran (sembahan-sembahan) seliyané Gusti Allah kuwé sing désebut, dadakan dhéwéké dadi padha bungah.

## 39:46

Dhawuha, “Dhuh Gusti Allah, Ingkang nyipta langit lan bumi; ingkang ngawuning-ani sedaya ingkang samar (gaib) lan ingkang ketawis, Penjenengan ingkang mutusi wonten antawisipun kewula-kewula Penjenengan ngengingi napa ingkang tansah kiyambekipun sami persulayakaken.”

## 39:47

Lan sekirané wong-wong sing padha aniaya (dolim) kuwé nduwéni kabéh sing ana neng bumi lan detambahi maning semeno akéhé, mesthi wong-wong kuwé bakal padha nebus awaké dhéwék nganggo (banda-banda kuwé) supaya dadi tebusan sekang siksa sing ala neng dina Kiyamat. Lan dadi gamblang tumrap wong-wong kuwé siksa sekang Gusti Allah sing gemiyén ora nglakon padha degliga.

## 39:48

Lan dadi genah tumrap wong-wong kuwé penggawéan ala kaya apa sing dhéwéké wis padha lakoni, lan dhéwéké padha delingkupi déning apa sing gemiyén dhéwéké tansah padha perguyokna.

## 39:49

Mangka menungsa angger lagi ketiban bebaya dhéwéké padha nyenyuwun maring Ingsun, banjur angger Ingsun wis paringna nékmaté Ingsun maring wong-wong kuwé, dhéwéké padha ngucap, “Sebeneré inyong déparingi nékmat kiyé mung merga pinteré inyong.” Sebeneré, kuwé mung ujian, ning akéh-akéhé wong ora padha ngaweruhi.

## 39:50

Temen, wong-wong sing seurungé dhéwéké kabéh uga wis padha ngomongna ngenani prekara kuwé, mangka ora nana gunané maning tumrap dhéwéké kabéh apa sing gemiyén padha dhéwéké pergawé.

## 39:51

Banjur wong-wong kuwé padha kenang (bebaya) sekang akibat alané apa sing wis dhéwéké padha pergawé. Lan wong-wong sing padha aniaya (dolim) neng antarané dhéwéké kabéh uga bakal padha kenang (bebaya) sekang akibat alané apa sing dhéwéké padha pergawé lan dhéwéké ora padha bisa nguwalna awak.

## 39:52

Lan apa ora padha ngaweruhi lamon Gusti Allah ngombérna rejeki tumrap sapa sing Penjenengané kersakna lan matesi (tumrap sapa sing Penjenengané kersakna)? Setemené neng sing mengkana kuwé ana tandha-tandha (kewasané Gusti Allah) tumrap kaum sing padha precaya.

## 39:53

Dhawuhna, “Hé kewula-kewulané Ingsun sing padha ngliwati wates maring awaké dhéwék! Aja pisan-pisan ko padha pungkas (pedhot pengarep-arep) sekang kewelasané (rahmat) Gusti Allah. Setemené Gusti Allah ngampurani dosa-dosa [^764] sekabéhé. Temen, Gusti Allah Sing Maha Ngampura, Mahawelas.

[^764]: Deleng An-Nisa’ ([^4]: 48, kejaba dosa syirik.

## 39:54

Lan padha balia ko kabéh maring Pengéranmu, lan padha pasraha maring Penjenengané seurungé teka siksa maring ko kabéh, banjur ko kabéh dadi ora bisa detulungi.

## 39:55

Lan tutna seapik-apiké apa sing wis déturunaken maring ko kabéh (Al-Qur’an) sekang Pengéranmu seurungé teka siksa maring ko kabéh kanthi dadakan, éwadéné ko kabéh padha ora nggliga,

## 39:56

supaya aja ana wong sing ngucap, ‘Banget gedhéné pengajogé inyong ingatasé pengemprahku olihé (nglakoni kewajiban) maring Gusti Allah, lan setemené inyong klebu wong-wong sing padha merguyu (agamané Gusti Allah),’

## 39:57

utawa (supayané aja) ana sing ngucap, ‘Sekirané Gusti Allah paring pituduh maring inyong mesthi inyong kelebu wong-wong sing padha semarah (takwa),’

## 39:58

utawa (supayané aja) ana sing ngucap rikala weruh siksa, ‘Sekirané inyong bisa bali (maring dunya), mesthi inyong kelebu wong-wong sing mergawé becik.’

## 39:59

Temen, sebeneré ayat-ayat Ingsun wis butul maring ko, ning ko nggorohna, malah ko (temindak) gemedhé lan ko kelebu wong-wong sing mbangkang (kapir).”

## 39:60

Lan neng dina Kiyamat sliramu bakal weruh wong-wong sing padha gawé goroh maring Gusti Allah, rainé dadi ireng. Mbok iya neraka Jahanam kuwé papan manggoné wong-wong sing padha gemedhé?

## 39:61

Lan Gusti Allah nylametna wong-wong sing padha semarah (takwa) merga menangé dhéwéké kabéh. Wong-wong kuwé padha ora kesénggol siksa lan ora padha susah atiné.

## 39:62

Gusti Allah sing nyipta samubarang kabéh, lan Penjenengané Maha Ngupakara ingatasé samubarang kabéh.

## 39:63

Kagungan Penjenengané kunci-kunciné (gudhang bandha) langit lan bumi. Lan wong-wong sing padha ora precaya maring ayat-ayat-É Gusti Allah, dhéwéké kabéh kuwé wong-wong sing padha kapitunan.

## 39:64

Dhawuha (Muhammad), “Apa ko padha préntah inyong supayané nyembah seliyané Gusti Allah, hé wong-wong sing padha bodho?”

## 39:65

Lan temen, wis déwahyokna maring sliramu lan maring (nabi-nabi) sing seurungé sliramu, “Temen, angger sliramu nyekuthokna (Gusti Allah), mesthi bakal ilang kebecikanmu, lan mesthi sliramu klebu wong sing padha kapitunan.

## 39:66

Merga kuwé, preyogané mung Gusti Allah sing sliramu sembah, lan preyogané sliramu kelebu wong-wong sing padha kesuwun (sukur).”

## 39:67

Lan wong-wong kuwé padha ora ngegungna Gusti Allah kanthi semesthiné, mangkané bumi sekabéhé neng gegemané Penjenengané neng dina Kiyamat lan langit degulung kanthi asta tengené Penjenengané. [^765] Mahasuci Penjenengané lan Mahaluhur Penjenengané sekang apa sing wong-wong kuwé padha sekuthokna.

[^765]: Ayat kiyé nggambarna agungé lan kewasané Gusti Allah lan mung Penjenengané sing kewasa neng dina Kiyamat.

## 39:68

Lan slomprété banjur desemprong, banjur mati kabéh (titah) sing neng langit lan neng bumi kejaba dhéwéké (titah-titah) sing dékersakna déning Gusti Allah, banjur desemprong sepisan maning (slomprét kuwé), mangka senalika dhéwéké padha menyat kabéh (sekang kuburé) padha ngenténi (putusané Gusti Allah).

## 39:69

Lan bumi (ara-ara Mahsyar) dadi padhang jembrang kanthi cahya (adilé) Pengérané; lan buku-buku cathetan (prétungan penggawéané dhéwéké) déwéhna (maring saben wong), nabi-nabi lan seksi-seksi banjur detekakna, banjur déwéhna putusan neng antarané wong-wong kuwé kanthi adil, lan wong-wong kuwé ora padha dékapitunani.

## 39:70

Lan maring saben-saben jiwa déparingi piwales padha karo lakoné kanthi sempurna, selaras karo apa sing wis padha dépergawé lan Penjenengané lewih ngerti maring apa sing dhéwéké kabéh padha pergawé.

## 39:71

Wong-wong sing padha mbangkang (kapir) dégiring maring neraka Jahanam kanthi rerombongan. Saéngga angger dhéwéké padha butul nganah (neraka), lawang-lawangé debukakna lan malaékat-malaékat sing jaga padha ngucap maring wong-wong kuwé, “Apa urung nglakon teka maring ko kabéh rasul-rasul sekang kalanganmu, sing macakna ayat-ayat-É Pengéranmu lan ngélingna maring ko kabéh ngenani anané sapatemon (karo) dinamu kiyé?” Dhéwéké padha semaur, “Leres, wonten,” ning patrapan siksa meshti kelakon maring wong-wong kapir.

## 39:72

Déucapna (maring wong-wong kuwé), “Padha lebonia lawang-lawang neraka Jahanam kuwé, (ko kabéh) langgeng neng njeroné.” Mangka neraka Jahanam kuwé seala-alané papan panggonan nggo wong-wong sing padha ngagul-agulna awaké dhéwék (gemedhe).

## 39:73

Lan wong-wong sing padha semarah (takwa) maring Pengérané dejujugna maring suwarga kanthi rombongan. Saéngga angger dhéwéké kabéh padha butul maring nganah (suwarga) lan lawang-lawangé wis debukakna, malaé-kat-malaékat sing jaga padha ngucap maring wong-wong kuwé, “Keraharjan (déparingna) ingatasé ko kabéh, padha sing ayem tentrema ko kabéh! Mangka maran padha mlebua, ko kabéh langgeng neng njeroné.”

## 39:74

Lan wong-wong kuwé padha ngucap, “Sedaya pengalembana kagungané Gusti Allah ingkang empun netepi janji dhateng kula sami, empun paring dhateng kula sedaya panggenan niki, éwadéné kula sedaya (kepareng) ngenggéni suwarga teng pundi mawon sekajengé kula sami.” Suwarga kuwé seapik-apiké ganjaran nggo wong-wong sing padha ngamal (temindak becik).

## 39:75

Lan sliramu (Muhammad) bakal priksa lamon malaékat-malaékat bakal padha ngubengi sekiwe-tengené ‘Arsy, padha maca tasbéh kanthi ngalembana maring Pengérané; banjur déparingna putusan neng antarané dhéwéké (kewula-kewulané Gusti Allah) kanthi adil lan déucapna, “Sedaya pengalembana niku kagungané Gusti Allah, Pengérané sedaya ngalam.”

## 40:1

Haa Miim.

## 40:2

Kitab kiyé déturunaken sekang Gusti Allah Sing Mahakewasa, Maha Ngawuningani,

## 40:3

sing ngampurani dosa lan sing nampani tobat lan keras siksa-Né; sing kagungan ganjaran. Ora nana sembahan seliyané Penjenengané. Mung maring Penjenengané (kabéh titah) padha bali.

## 40:4

Ora nana sing merdebadna ngenani ayat-ayat-É Gusti Allah kejaba wong-wong sing padha mbangkang (kapir). Merga kuwé aja pisan-pisan sliramu (Muhammad) kapusan déning kasilé (sukses) usahané dhéwéké kabéh neng setlatah negari.

## 40:5

Seurungé wong-wong kuwé, kaumé Nuh lan golongan-golongan sing mbrayani sewisé dhéwéké kabéh, wis padha nggorohna (rasul) lan saben-saben umat wis padha ngrancang (réka daya) maring rasulé nggo nyekel rasul lan dhéwéké padha mbantah kanthi (alesan) sing ora bener nggo ngilangna bebener; merga kuwé Ingsun cekel wong-wong kuwé (kanthi siksa). Mangka sepira (larané) siksané Ingsun?

## 40:6

Lan mengkana kuwé, wis mesthi kelakon pepesthéné Pengéranmu maring wong-wong sing padha kapir, (yakuwé) setemené wong-wong kuwé dadi warga neraka.

## 40:7

(Malaékat-malaékat) sing padha mikul ‘Arsy karo (malaékat) sing ana neng kiwé-tengené padha maca tasbéh (maha-nyucékna) karo ngalembana Pengérané lan dhéwéké padha precaya maring Penjenengané karo nyuwunaken pengampura nggo wong-wong sing padha precaya (kanthi ngucap), “Dhuh Gusti kula sami, kewelasan (rahmat) lan ilmu ingkang wonten Penjenengan niku nglingkupi samubarang sedaya, mangka mugi Penje-nengan paring pangapunten dhateng tiyang-tiyang ingkang mertobat lan nglampahi margi (agama) Penjenengan lan mugi Penjenengan ngreksa kiyambeké sedaya saking siksa neraka ingkang mulab-mulab.

## 40:8

Dhuh Gusti kula sami, mugi Penjenengan lebetaken tiyang-tiyang niku dhateng suwarga Ngaden (‘Adn) ingkang sampun Penjenengan janjekaken nggé kiyambeké sami, lan tiyang-tiyang sing saé wonten antawisipun kaki-nininé tiyang-tiyang niku, éstri-éstri lan anak-putuné tiyang-tiyang niku. Saéstuné Penjenengan niku Ingkang Mahadigdaya, Mahawicaksana.

## 40:9

Lan mugi Penjenengan ngreksa tiyang-tiyang niku saking (marabaya) kejahatan. Lan tiyang-tiyang sing Penjenengan reksa saking (marabaya) kejahatan teng dinten niku, mangka éstu, Penjenengan empun nganugrahakaken nékmat dhateng tiyang-tiyang niku lan sing mekaten niku dados kemenangan sing ageng.”

## 40:10

Setemené wong-wong sing padha mbangkang (kapir), nggo dhéwéké kabéh (neng dina Kiyamat) déucapna, “Temen, gethingé Gusti Allah (maring ko kabéh) banget lewih gedhé tenimbang gethingé ko kabéh maring awakmu dhéwék, rikala ko kabéh dépréntah supaya padha precaya banjur ko padha ngingkari préntah kuwé.”

## 40:11

Wong-wong kuwé padha semaur, “Dhuh Pengéran kula sami, Penjenengan empun mejahi kula ping kalih lan empun nguripaken kula ping kalih (ugi), lajeng kula ngangkeni dosa-dosa kula. Mangka napa wonten margi (tumrap kula) nggé medal (saking neraka)?”

## 40:12

Sing mengkana kuwé, merga setemené ko kabéh mbangkang angger dépréntah supaya mung padha nyembah Gusti Allah sewiji. Lan angger Gusti Allah desekuthokna, ko kabéh padha precaya. Mangka putusan (siki kiyé) mung neng astané Gusti Allah Sing Mahaluhur, Mahaagung.

## 40:13

Penjenengané sing ngetonaken tandha-tandha (kewasané) Penjenengané maring ko kabéh lan nurunaken rejeki sekang langit nggo ko kabéh. Lan ora liya sing olih piwulang mung wong-wong sing padha bali (maring Gusti Allah).

## 40:14

Mangka sembaha Gusti Allah kanthi manut-miturut maring agamané Penjenengané, senajan wong-wong kapir ora padha seneng maring kuwé.

## 40:15

(Penjenengané) Sing Mahaluhur derajat-É, sing kagungan ’Arsy, sing nurunaken wahyu kanthi dhawuhé Penjenengané maring sapa baé sing Penjenengané kersakna neng antarané kewula-kewula-Né, supaya ngélingna (menungsa) ngenani dinané sapatemon (dina Kiyamat),

## 40:16

(yakuwé) neng dina (rikala) dhéwéké padha metu (sekang kubur); ora nana sewiji apa sekang kahanané dhéwéké sing kesamar neng sisihé Gusti Allah. (Banjur Gusti Allah dhawuh), “Kagungané sapa praja dina kiyé?” Kagungané Gusti Allah Sing Tunggal, Maha Ngalahna.

## 40:17

Neng dina kiyé saben-saben jiwa déparingi piwales selaras karo apa sing wis dhéwéké pergawé. Ora nana sing dékapitunani neng dina kiyé. Temen, Gusti Allah banget banter prétungan-É.

## 40:18

Lan wehna wong-wong kuwé pengéling-éling maring dina sing sengsaya pérek (dina Kiyamat, yakuwé) rikala ati (dadi nyesek) butul maring gulu merga ngampet susah. Ora nana sijia batir sing bekti maring wong sing aniaya (dolim) lan ora nana nggo dhéwéké sewiji wong sing tulung sing détampa (pitulungané).

## 40:19

Penjenengané ngawuningani (penyawang) mata sing nyidrani [^766] lan apa baé sing kesimpén neng njeroné dhadha.

[^766]: Penyawang sing délarang kayadéné menthelengi wong wadon liya sing udu muhrime

## 40:20

Lan Gusti Allah mutusna kanthi bebener. Aridené dhéwéké sing désembah seliyané Penjenengané (Gusti Allah) ora bisa mutusna kanthi apa baé. Setemené Gusti Allah, Penjenengané Sing Maha Midhanget, Maha Mriksani.

## 40:21

Lan apa dhéwéké ora padha nganakna lelungan neng bumi, banjur nggatékna kepriwé wekasané wong-wong sing (padha urip) seurungé dhéwéké? Wong-wong kuwé lewih moncer kekuwatané tenimbang dhéwéké kabéh (lan lewih akéh) petilasan-petilasan (kebudhayan)é neng bumi, ning Gusti Allah ngukum maring wong-wong kuwé merga dosa-dosané. Lan ora bakal ana sewiji baé sing bisa ngayomi dhéwéké sekang (siksané) Gusti Allah.

## 40:22

Sing mengkana kuwé (kelakon) merga setemené utusan-utusan (rasul-rasul) wis teka maring wong-wong kuwé kanthi nggawa bukti-bukti sing nyata [^767] banjur dhéwéké padha sulaya (ingkar), mangka Gusti Allah nyiksa dhéwéké kabéh. Temen, Penjenengané Mahadigdaya, Mahakeras ukuman-É.

[^767]: Mukjijat, hukum-hukum lan piwulang-piwulang sing degawa Rasul

## 40:23

Lan temen, Ingsun wis ngutus Musa kanthi nggawa ayat-ayat Ingsun lan keterangan sing cetha,

## 40:24

maring Fir’aun, Haman lan Karun; banjur dhéwéké padha ngucap, “(Musa) kuwé tukang sihir lan tukang apus-apus.”

## 40:25

Mangka rikala dhéwéké (Musa) teka maring wong-wong kuwé ngggawa bebener sekang Ingsun, dhéwéké kabéh padha ngucap, “Paténia anak-anak lanangé wong-wong sing precaya bareng dhéwéké lan jorna urip wadon-wadoné.” Ning réka dayané wong-wong kapir kuwé mung muspra.

## 40:26

Lan Fir’aun ngucap (maring penggedhé-penggedhéné), “Inyong baé sing maténi Musa lan préntahna dhéwéké supayané nyenyuwun maring Pengérané. Setemené inyong kewatir dhéwéké bakal ngijoli agamamu utawa nuwuhna kerusakan neng bumi.”

## 40:27

Lan (Musa) ngucap, “Setemené inyong nyuwun pengayoman maring Pengéranku lan Pengéranmu sekang saben wong sing kemlungkung lan ora padha precaya maring dina prétungan.”

## 40:28

Lan sewiji wong sing precaya neng antarané kulawargané Fir’aun sing ngumpetna precayaé ngucap (maring Fir’aun), “Apa sampéyan bakal maténi pawongan merga dhéwéké ngucap, “Pengéranku yakuwé Gusti Allah,” mangkané temen, dhéwéké wis teka maring sampéyan kanthi nggawa bukti-bukti sing nyata sekang Pengérané sampéyan. Lan umpamané dhéwéké tukang apus-apus mangka dhéwéké sing bakal nyangga (dosa) apus-apusé kuwé; lan umpama dhéwéké pawongan sing bener, mangka sebagéan (bendu) sing deancamna maring sampéyan bakal ngenani sampéyan. Setemené Gusti Allah ora paring pituduh maring wong sing ngliwati wates lan tukang apus-apus.

## 40:29

Hé kaumku! “Neng dina kiyé praja ana neng ko kabéh kanthi (nyekel) kewasa neng bumi, ning sapa sing bakal nulungi dhéwék kabéh sekang siksané Gusti Allah rikala (siksa kuwé) nibani dhéwék kabéh?” Fir’aun ngucap, “Inyong mung ngajokna maring ko kabéh, apa sing inyong anggep becik; lan inyong mung nidhokna maring ko kabéh dalan sing bener.”

## 40:30

Lan wong sing precaya kuwé ngucap, “Hé kaumku! Setemené inyong kewatir ko kabéh bakal padha détibani (bebaya) kaya dina tumpesé golongan sing padha sekuthon,

## 40:31

(yakuwé) kayadéné padatané kaumé Nabi Nuh, ‘Ad, Samud lan wong-wong sing padha teka sewisé dhéwéké kabéh. Mangkané Gusti Allah ora ngersakna gawé kapitunan (dolim) maring kawula-kawula-É.

## 40:32

Lan hé kaumku! Setemené inyong nyata-nyata kewatir maring ko kabéh ingatasé (siksan) dina celuk-celukan, [^768]

[^768]: Dina kiyamat kuwé déarani dina celuk-celukan sebab wong sing ngumpul neng ara-ara Mahsyar sebagéan nyeluk sebagéan sing liya go jaluk tulung.

## 40:33

(yakuwé) neng dina (rikala) ko padha nylinguk maring mburi (mlayu), ora nana sijia wong sing bisa nyelametna ko kabéh sekang (siksané) Gusti Allah. Lan sing sapa wongé dejorna kesasar déning Gusti Allah, mangka ora nana sewiji apa sing bisa awéh pituduh.”

## 40:34

Lan temen, seurungé kuwé Yusuf wis teka maring ko kabéh kanthi nggawa bukti-bukti sing nyata, ning ko kabéh tansah mamang maring apa sing dhéwéké gawa, malah rikala dhéwéké seda, ko padha ngucap, “Gusti Allah ora bakal ngirim utusan (senajan mung siji) sewisé dhéwéké.” Mengkana kuwé Gusti Allah ngejorna kesasar maring wong sing ngléwati wates lan mamang,

## 40:35

(yakuwé) wong-wong sing padha merdebadna ayat-ayat-É Gusti Allah tanpa alesan sing butul maring dhéwéké. [^769]  Banget gedhéné bebendon (nggo wong-wong kuwé) neng sisihé Gusti Allah lan wong-wong sing padha precaya. Mengkana kuwé Gusti Allah ngunci atiné saben wong sing padha gemedhé lan temindak sewenang-wenang.

[^769]: Dhéwéké nolak ayat-ayat-É Gusti Allah tanpa alasan (dalil) sing butul maring dhéwéké.

## 40:36

Lan Fir’aun ngucap, “Hé Haman! Gawéa nggo inyong sewiji bangunan (menara) sing dhuwur supaya inyong butul maring lawang-lawang,

## 40:37

(yakuwé) lawang-lawang langit, supayané inyong weruh Pengérané Musa, ning inyong tetep ngarani dhéwéké wong tukang apus-apus.” Lan mengkana kuwé dédadékna kerasa éndah tumrap Fir’aun tumindak alané kuwé, lan dhéwéké ketutup sekang dalan (sing bener); lan réka dayané Fir’aun kuwé ora liya mung nggawa kapitunan.

## 40:38

Lan wong sing precaya kuwé ngucap, “Hé kaumku! mélua maring inyong, inyong bakal nidhokna maring ko kabéh dalan sing bener.

## 40:39

Hé kaumku! Setemené penguripan dunya kiyé mung kesenengan (sawetara) lan setemené akhérat kuwé negari sing langgeng.

## 40:40

Sapa wongé nglakoni penggawéan jahat, mangka dhéwéké bakal dewales sebandhing karo kejahatané kuwé. Lan sapa wongé nglakoni kebecikan, becik lanang utawa wadon, mangkané dhéwéké neng kahanan precaya, mangka dhéwéké bakal padha mlebu suwarga, dhéwéké déparingi rejeki neng njeroné tanpa wates.

## 40:41

Lan hé kaumku! Kepriwé kiyé, inyong ajék-ajék ko kabéh maring keslametan, ning ko kabéh padha ajék inyong maring neraka?

## 40:42

(Kenangapa) ko padha préntah inyong supaya mbangkang (kapir) maring Gusti Allah lan nyekuthokna Penjenengané karo sewiji-wiji sing inyong ora duwé kawruh ngenani kuwé, mangkané inyong ajék-ajék ko kabéh (precaya) maring Sing Mahadigdaya, Maha Ngampura?

## 40:43

Wis mesti lamon apa sing ko ajék-ajék inyong maring dhéwéké, udu sewiji pengajék sing migunani neng ndunya utawa neng akhérat. Lan setemené paran baliné dhéwék kabéh mesthi maring Gusti Allah, lan setemené wong-wong sing padha ngliwati wates, dhéwéké bakal padha dadi warga neraka.

## 40:44

Mangka mbésuk ko kabéh bakal kélingan maring apa sing inyong ucapna maring ko kabéh. Lan inyong masrahna urusané inyong maring Gusti Allah. Temen, Gusti Allah Maha Mriksani ingatasé kewula-kewula-É.”

## 40:45

Mangka Gusti Allah ngreksa dhéwéké sekang kejahatan réka dayané wong-wong kuwé, aridené Fir’aun karo kaumé dékepung déning siksa sing banget alané.

## 40:46

Maring wong-wong kuwé deketonaken neraka, neng wektu ésuk lan soré, lan neng dina kedadéané Kiyamat. (Banjur maring malaékat dépréntahna), “Lebokna Fir’aun lan kaumé maring siksa sing banget kerasé!”

## 40:47

Lan (élinga), rikala dhéwéké padha bantah-bantahan neng neraka, mangka wong sing asor ngucap maring wong-wong sing padha ngagul-agulna awaké dhéwék, “Setemené inyong gemiyén padha (dadi) pendhérék-pendhéréké ko kabéh, mangka apa ko padha bisa ngudhari sebagéan (siksa) geni neraka sing temiba maring inyong kabéh?”

## 40:48

Wong-wong sing ngagul-agulna awaké dhéwék padha semaur, “Setemené awaké dhéwék kabéh padha-padha neng neraka merga Gusti Allah wis netepna putusan antarané kewula-kewula-É.”

## 40:49

Lan wong-wong sing padha neng njero neraka ngucap maring para juru jaga neraka Jahanam, “Suwunaken maring Pengéranmu supayané Penjenengané ngénthéngna siksa ingatasé inyong kabéh sedina baé.”

## 40:50

Mangka (para juru jaga Jahanam) ngucap, “Apa para utusan (rasul) urung teka maring ko kabéh kanthi nggawa bukti-bukti sing nyata?” Dhéwéké padha semaur, “Bener, wis teka.” (Para juru jaga Jahanam) ngucap, “Padha nyuwuna ko (dhéwék!)” Ning penyuwuné wong-wong kapir kuwé mung muspra.

## 40:51

Setemené Ingsun bakal nulungi rasul-rasul Ingsun lan wong-wong sing padha precaya neng penguripan dunya lan neng dina jemedhulé para seksi (dina Kiyamat),

## 40:52

(yakuwé) dina nalika penjalukan ngampura ora migunani tumrap wong-wong sing padha aniaya (dolim) lan dhéwéké kabéh olih bendu lan papan panggonan sing ala.

## 40:53

Lan temen, Ingsun wis paring pituduh maring Musa; lan marisna Kitab (Taurat) maring Bani Israil,

## 40:54

nggo dadi pituduh lan pengéling-éling nggo wong-wong sing duwé nalar waras.

## 40:55

Mangka sabara sliramu, setemené janjiné Gusti Allah kuwé bener, lan nyuwuna pengampura nggo dosamu lan maca tasbéh kanthi ngalembana Pengéranmu neng wektu soré lan ésuk.

## 40:56

Setemené wong-wong sing padha merdhebadna ayat-ayat-É Gusti Allah tanpa alasan (bukti) sing butul maring dhéwéké kabéh, sing ana neng njero dhadhané dhéwéké mung (kepenginan maring) keagungan sing ora bakal dhéwéké pekolih, mangka nyuwuna pengayoman maring Gusti Allah. Temen, Penjenengané Maha Midhanget, Maha Mriksani.

## 40:57

Temen, penciptanan langit lan bumi kuwé lewih gedhé tenimbang penciptanané menungsa, ning akéh-akéhé menungsa padha ora ngaweruhi.

## 40:58

Lan ora padha wong sing wuta karo wong sing weruh, lan ora (padha) uga wong-wong sing duwé precaya lan nglakoni kebecikan karo wong-wong sing padha nglakoni kejahatan. Mung semendhing banget sing ko alap nggo piwulangan.

## 40:59

Setemené dina Kiyamat mesthi bakal teka, ora nana kemamangan ngenani kuwé, ning akéh-akéhé menungsa ora padha precaya.

## 40:60

Lan Pengéranmu paring dhawuh, “Padha nyenyuwuna maring Ingsun, mesthi bakal Ingsun keparengaken nggo ko kabéh. Setemené wong-wong sing padha gemedhé ora gelem nyembah maring Ingsun bakal mlebu neraka Jahanam neng kahanan banget nisthané.”

## 40:61

Gusti Allah sing ndadékna wengi nggo ko kabéh supaya ko padha ngaso neng wengi kuwé; (lan ndadékna) awan padhang jembrang. Temen, Gusti Allah nyata-nyata kagungan kenugrahan sing delubérna maring menungsa, ning akéh-akéhé menungsa ora padha kesuwun (sukur).

## 40:62

Mengkana kuwé Gusti Allah, Pengéranmu, Sing Nyipta samubarang kabéh, ora nana sembahan seliyané Penjenengané; mangka kepriwé ko kabéh bisa depléngosna?

## 40:63

Mengkana kuwé wong-wong sing tansah ngingkari ayat-ayat-É Gusti Allah depléngosna.

## 40:64

Gusti Allah sing ndadékna bumi nggo ko kabéh minangka papan manggon lan langit minangka payon, lan ndadékna ko kabéh banjur ngapik-apik rupamu lan maringi ko kabéh rejeki sekang sing apik-apik. Mengkana kuwé Gusti Allah, Pengéranmu, Mahasuci Gusti Allah, Pengérané sekabéh ngalam.

## 40:65

Penjenengané sing sugeng langgeng, ora nana sembahan seliyané Penjenengané; mangka sembaha Penjenengané kanthi tulus mituruti agama maring Penjenengané. Sekabéh pengalembana kagungané Gusti Allah Pengérané sekabéh ngalam.

## 40:66

Dhawuha (Muhammad), “Temen, inyong ora kepareng nyembah sembahan sing ko padha sembah seliyané Gusti Allah, sewisé teka maring inyong keterangan-keterangan sekang Pengérané inyong; lan inyong kedhawuhan supaya pasrah awak maring Pengérané sekabéh ngalam.”

## 40:67

Penjenengané sing ndadékna ko kabéh sekang lemah, banjur sekang mani setétés, banjur sekang getih kenthel sepethil, banjur ko délairna dadi bocah, banjur ko padha dejorna nganti diwasa, banjur dadi tuwa. Ning neng antarané ko kabéh ana sing depundhut seurungé kuwé. (Ingsun gawé sing mengkana) supayané ko padha butul maring jangka wektu sing détemtokna, supayané ko kabéh mengerténi.

## 40:68

Penjenengané sing nguripna lan matékna. Mangka angger Penjenengané kersa netepna sewiji urusan, Penjenengané mung dhawuh maring dhéwéké, “Dadia!” Mangka bakal demadi sewiji-wiji kuwé.

## 40:69

Apa ko kabéh ora nggatékna wong-wong sing (gawéné) padha mbantah ayat-ayat-É Gusti Allah? Kepriwé dhéwéké kabéh bisa depléngosna?

## 40:70

(Yakuwé) wong-wong sing padha nggorohna Kitab (Al-Qur’an) lan wahyu sing degawa déning utusan-utusané Ingsun sing wis Ingsun utus. Mbésuk dhéwéké kabéh bakal ngaweruhi,

## 40:71

rikala jiret lan ranté dékalungna neng guluné dhéwéké kabéh, karo maningé wong-wong kuwé padha degered,

## 40:72

maring njero banyu sing banget panasé, banjur wong-wong kuwé deobong neng njero geni,

## 40:73

banjur détakokna maring wong-wong kuwé, “Endi brehala-brehala sing gawéné ko padha sekuthokna,

## 40:74

(sing ko padha sembah) seliyané Gusti Allah?” Wong-wong kuwé padha semaur, “Kiyambeké sedaya empun ical musnah saking kula sedaya, malah kula sedaya sengiyen mboten naté nyembah sewiji-wiji.” Mengkana kuwé Gusti Allah ngejorna wong-wong kapir padha kesasar.

## 40:75

Sing mengkana kuwé jalaran ko padha seneng-seneng neng bumi (tanpa) merdulekna bebener lan merga ko kabéh gawéné padha seneng-seneng (neng sejeroné kemaksiyatan).

## 40:76

(Déucapna maring wong-wong kuwé), “Padha mlebua ko kabéh maring lawang-lawangé neraka Jahanam, lan ko padha langgeng neng njeroné. Mangka kuwé seala-alané panggonan nggo wong-wong sing padha gemedhé.”

## 40:77

Mangka sing sabar sliramu (Muhammad), setemené janjiné Gusti Allah kuwé bener. Senajan Ingsun weruhna maring sliramu sebagéan siksa sing Ingsun ancamna maring wong-wong kuwé, utawané Ingsun pundhut sliramu (seurungé pati tekan maring dhéwéké kabéh), ning mung maring Ingsun wong-wong kuwé débalékna.

## 40:78

Lan temen, Ingsun wis ngutus pirang-pirang utusan (rasul) seurungé sliramu (Muhammad), neng antarané dhéwéké (para utusan) kuwé ana sing Ingsun ceritakna maring sliramu lan neng antarané ana (uga) sing ora Ingsun ceritakna maring sliramu. Ora nana sijia rasul nggawa sewijiné mukjijat, kejaba kanthi idiné Gusti Allah. Mangka angger wis teka dhawuhé Gusti Allah, (nggo sekabéh prekara) députusna kanthi adil (bener). Lan rikala kuwé padha kapitunan wong-wong sing cekelan maring sing luput.

## 40:79

Gusti Allah sing ndadékna kéwan ingon nggo ko kabéh, sebagéan nggo ko tumpaki lan sebagéan maning ko pangan.

## 40:80

Lan tumrap ko kabéh (ana maning) piguna-piguna sing liya neng (kéwan kuwé) lan supaya ko padha mekolih sewijiné keperluan (tujuan) sing kesimpén neng njero atimu (kanthi numpak kéwan kuwé). Lan kanthi numpak kéwan-kéwan kuwé, lan neng ndhuwur prahu dhéwéké padha deangkut.

## 40:81

Lan Penjenengané ngawéruhna tandha-tandha (agung-É) maring ko kabéh. Banjur tandha-tandha (agungé) Gusti Allah sing endi sing ko padha ingkari?

## 40:82

Mangka apa wong-wong kuwé ora padha nganakna lelungan neng bumi, banjur dhéwéké kabéh nggatékna kepriwé wekasané wong-wong sing (padha urip) seurungé dhéwéké kabéh. Wong-wong kuwé lewih akéh lan luwih hébat kekuwatané karo maningé (luwih akéh) petilasan-petilasan kebudhayané neng bumi, [^770] mangka apa sing wong-wong kuwé padha usahakna ora bisa nulungi dhéwéké kabéh.

[^770]: Kebudhayan kayadéné gedhong, bénténg, kraton lan perkakas uba rampé.

## 40:83

Mangka rikala para rasul teka maring wong-wong kuwé kanthi nggawa bukti-bukti sing nyata, dhéwéké padha ngrasa seneng kanthi ilmu sing ana neng dhéwéké kabéh [^771] lan wong-wong kuwé dékubengi déning (siksa) sing gemiyén dhéwéké padha perguyokna.

[^771]: Wong-wong kuwé wis ngrasa cukup kanthi ilmu kawruh sing wis dhéwéké duwéni lan ora ngrasa perlu maring ilmu sing déwulangna déning rasul-rasulé dhéwéké kabéh. Malah wong-wong kuwé padha ngremehna lan padha merguyu keterangan sing deasta déning para rasul kuwé.

## 40:84

Mangka rikala wong-wong kuwé padha weruh siksané Ingsun, dhéwéké padha ngucap, “Inyong kabéh mung precaya maring Gusti Allah baé lan inyong kabéh ingkar maring sembahan-sembahan sing wis inyong kabéh persekuthokna karo Gusti Allah.”

## 40:85

Mangka precayaé wong-wong kuwé rikala dhéwéké wis padha weruh siksané Ingsun ora nana gunané maning tumrap dhéwéké. Mengkana kuwé (pepesthéné) Gusti Allah sing wis mlaku ingatasé kewula-kewula-É. Lan rikala kuwé wong-wong kapir temen padha kapitunan.

## 41:1

Haa Miim.

## 41:2

(Al-Qur'an kiyé) déturunaken sekang Pengéran Sing Mahaasih, Mahawelas.

## 41:3

Kitab sing ayat-ayat-É decethakna, wacanan nganggo basa Arab, nggo kaum sing padha ngaweruhi,

## 41:4

sing nggawa werta bebungah lan pengéling-éling, ning akéhé-akéhé wong padha mléngos (sekang kuwé) lan ora padha ngrungokna.

## 41:5

Lan dhéwéké padha ngucap, “Atiné inyong kabéh wis ketutup sekang apa sing sliramu ajék inyong kabéh maring kuwé, lan kupingé inyong wis padha kesumpel lan antarané inyong kabéh karo sliramu ana pager (aling-aling), merga kuwé lakonana (selaras karo karepmu). Setemené inyong arep padha nglakoni selaras karo karepé inyong dhéwék.

## 41:6

Dhawuha (Muhammad), “Inyong kiyé mung sewiji menungsa kayadéné ko kabéh sing déwahyokna maring inyong, lamon Pengéranmu kuwé Pengéran Sing Mahatunggal, mangka padha tetepa ko kabéh (ngabekti) maring Penjenengané. Lan cilaka banget tumrap wong-wong sing padha nyekuthokna Penjenengané,

## 41:7

(yakuwé) wong-wong sing ora padha nglunasi jakat lan dhéwéké padha ora precaya (ingkar) maring penguripan neng akhérat.

## 41:8

Setemené wong-wong sing padha precaya lan nglakoni kabecikan, dhéwéké kabéh olih ganjaran sing ora nana pedhoté.”

## 41:9

Dhawuha, “Apa pantes ko kabéh padha ingkar maring Pengéran sing ndadékna bumi sejeroné rong mangsa lan ko padha gawé sekuthon-sekuthon nggo Penjenengané? Kuwé Penjenengané, Pengérané sekabéh ngalam.

## 41:10

Lan Penjenengané ciptakna neng kuwé (bumi) gunung-gunung sing teguh neng dhuwuré. Lan banjur Penjenengané berkahi, lan Penjenengané temtokna panganan-panganan (nggo sing ngenggoni) kuwé sejeroné patang mangsa, cukup nggo (nyukupi kebutuhané) dhéwéké kabéh sing padha merlokna kuwé.

## 41:11

Banjur Penjenengané temuju maring langit lan (langit) kuwé ésih rupa kukus, banjur Penjenengané dhawuh maring dhéwéké lan bumi. “Padha teka ko sekloron miturut préntahé Ingsun, kanthi pasrah utawa kepeksa.” Sekloroné semaur, “Kula sami mara kanthi pasrah.”

## 41:12

Banjur déciptakna déning Penjenengané pitung langit sejeroné rong mangsa lan neng saben-saben langit Penjenengané mahyokna urusané dhéwék-dhéwék. Banjur langit sing pérek (karo bumi) Ingsun pepaési kanthi lintang-lintang, (Ingsun ciptakna kuwé) nggo ngreksa. Mengkana kuwé ketetepané (Gusti Allah) Sing Mahadigdaya, Maha Ngawuningani.

## 41:13

Angger dhéwéké padha mléngos mangka ucapna, “Ingsun wis ngélingna ko kabéh anané (bebaya) bledhég kayadéné bledhég sing nyamber kaum ‘Ad lan kaum Samud.”

## 41:14

Rikala para utusan (rasul) teka maring ko kabéh sekang ngarep lan mburiné dhéwéké. [^772]  (kanthi pengajék-ajék), “Aja pisan-pisan ko kabéh nyembah seliyané Gusti Allah. Dhéwéké padha semaur, “Angger Pengérané inyong kabéh ngersakna mesthi Penjenengané nurunaken malaékat-É, mangka setemené inyong padha ngingkari wahyu sing sampéyan (Muhammad) déutus nggo mbutulna.”

[^772]: Sing démaksud “sekang ngarep lan sekang mburi” kuwé sekang prenah ngendi baé.

## 41:15

Mangka anadéné kaum ‘Ad, dhéwéké padha ngagul-agulna awaké dhéwék neng bumi kanthi ora (merdulekna) bebener lan dhéwéké padha ngucap, “Sapa wongé sing kekuwatané lewih hébat tenimbang inyong kabéh?” Apa dhéwéké ora padha nggatékna lamon setemené Gusti Allah sing nyiptakna dhéwéké kabéh. Penjenengané lewih hébat kekuwatané tenimbang dhéwéké kuwé? Lan dhéwéké wis padha ngingkari tandha-tandha (agungé) Ingsun.

## 41:16

Mangka ingsun semburna angin sing banget gemrubug maring dhéwéké kabéh sejeroné pirang-pirang dina sing apes, merga Ingsun kersa dhéwéké padha ngrasakna siksa sing gawé ina neng sejeroné penguripan dunya. Éwadéné siksa akhérat mesthi lewih gawé ina lan dhéwéké ora padha déparingi pitulungan.

## 41:17

Lan anadéné kaum Samud, dhéwéké wis padha Ingsun paringi pituduh ning dhéwéké padha lewih nyenengi kahanan wuta (kesasar) tenimbang pituduh kuwé, mangka dhéwéké padha désamber bledhég minangka siksa sing gawé ina jalaran apa sing wis dhéwéké padha pergawé.

## 41:18

Lan Ingsun slametna wong-wong sing padha precaya merga dhéwéké kabéh wong sing padha semarah (takwa).

## 41:19

Lan (élinga) maring dina (rikala) mungsuh-mungsuhé Gusti Allah dégiring maring neraka banjur dhéwéké padha dépisah-pisahna.

## 41:20

Saéngga angger dhéwéké padha butul maring neraka, pengrungon, pendeleng lan kulité dhéwéké padha dadi seksi ingatasé apa sing wis dhéwéké padha lakoni.

## 41:21

Lan dhéwéké padha ngucap maring kulité dhéwék, “Kenangapa ko dadi seksi ingatasé inyong? (Kulité) dhéwéké padha semaur, “Sing ndadékna inyong bisa ngucap yakuwé Gusti Allah, sing (uga) ndadékna samubarang kabéh bisa ngucap, lan Penjenengané sing nyiptakna ko kabéh sing kawitan lan mung maring Penjenengané ko kabéh débalékna.

## 41:22

Lan ko kabéh ora bisa umpetan sekang persekséné pengrungon, pendeleng, lan kulitmu ingatasé ko kabéh [^773] malah ko padha ngira Gusti Allah ora patiya ngawuningani maring apa sing ko kabéh padha lakoni.

[^773]: Dhéwéké padha nglakoni dosa kanthi terang-terangan merga dhéwéké padha ngira lamon Gusti Allah ora ngerti kelakuané dhéwéké lan dhéwéké padha ora ngira lamon nyangka lamon pengrungon, pendeleng lan kulit bakal dadi seksi neng akhérat ingatasé kelakuané dhéwéké kabéh.

## 41:23

Lan kuwé pengira-iramu sing wis ko padha sangkakna maring Pengéranmu (prasangka kuwé) wis ngrusakna ko kabéh, saéngga ko padha dadi wong sing kapitunan.

## 41:24

Senajan dhéwéké padha sabar (ingatasé siksa neraka) mangka neraka kuwé papan manggoné dhéwéké kabéh lan angger dhéwéké padha nyuwun welas-asih, mangka dhéwéké padha ora klebu wong sing pantes dewelas-asihi.

## 41:25

Lan Ingsun tetepna nggo dhéwéké kabéh batir-batir (sétan) sing ngalem-alem apa baé sing ana neng ngarepé lan mburiné dhéwéké [^774]  lan wis tetep ingatasé dhéwéké kabéh putusan siksa bareng karo umat-umat sing gemiyén seurungé dhéwéké sekang (golongan) jin lan menungsa. Temen, dhéwéké kabéh kuwé wong sing padha kapitunan.

[^774]: “Sing ana neng ngarepé” yakuwé nepsu lan kenékmatan neng dunya sing lagi denékmati banjur sing démaksud karo “neng buriné dhéwéké kabéh” yakuwé angen-angen lan kekarepané sing ora bisa kesembadan

## 41:26

Lan wong-wong sing mbangkang (kapir) padha ngucap, “Aja pisan-pisan ko kabéh ngrungokna (wacanan) Al-Qur'an kiyé lan gawéa reyang-reyang ingatasé kuwé (Al-Qur'an) supayané ko padha bisa ngalahna (dhéwéké kabéh).”

## 41:27

Mangka temen, bakal Ingsun tibakna siksa sing keras maring wong-wong kapir kuwé lan temen, bakal Ingsun paringi piwalesan dhéwéké kabéh kanthi seala-alané piwales ingatasé apa sing wis dhéwéké padha pergawé.

## 41:28

Mengkana kuwé piwales (tumrap) mungsuh-mungsuhé Gusti Allah (yakuwé) neraka; dhéwéké kabéh olih papan manggon sing langgeng neng njeroné minangka dadi piwales ingatasé ingkaré dhéwéké kabéh maring ayat-ayat-É Ingsun.

## 41:29

Lan wong-wong sing kapir padha ngucap, “Dhuh Pengéran kula sami, mugi tingalaken dhateng kula sami kalih golongan ingkang empun nyasaraken kula nggih niku (golong-an) jin lan menungsa, supados kula dekek kekalihipun wonten ngandhap tlapakan sikilé kula supados kekalih golongan niku dados ingkang paling andhap (nistha).”

## 41:30

Setemené wong-wong sing padha ngucap, “Pengérané inyong kabéh kuwé Gusti Allah,” banjur dhéwéké padha neguhna peprecayaé, mangka malaékat-malaékat bakal temurun maring dhéwéké (kanthi ngucap), “Aja pisan-pisan ko padha wedi lan aja pisan-pisan ko padha susah neng ati; lan padha bungah-bungah ko kabéh kanthi (olih) suwarga sing wis déjanjékna maring ko kabéh.”

## 41:31

Ingsun pengayom-pengayomé ko kabéh neng penguripan dunya lan akhérat; neng njeroné (surga) ko padha mekolih apa sing ko kepéngini lan mekolih apa sing ko padha suwun.

## 41:32

Minangka pekurmatan (tumrap ko kabéh) sekang Gusti Allah Sing Maha Ngampura, Mahawelas.

## 41:33

Lan sapa sing lewih apik ucapané tenimbang wong sing padha ajék-ajék maring Gusti Allah lan nindakna kebecikan lan ngucap, “Temen, inyong klebu wong-wong muslim (sing pasrah awak)?”

## 41:34

Lan ora padha antarané kebecikan karo kejahatan. Tolaka (kejahatan kuwé) kanthi cara sing lewih becik supaya wong sing ana rasa mungsuhan antarané ko kabéh lan dhéwéké dadi kaya batir sing apik.

## 41:35

Lan (sipat-sipat sing apik kuwé) ora bakal déparingna kejaba maring wong-wong sing sabar lan ora déparingna kejaba maring wong-wong sing duwé kebegyan sing gedhé.

## 41:36

Lan angger sétan ngganggu ko kabéh kanthi sewijiné iming-iming, mangka padha nyuwuna pengayoman maring Gusti Allah. Temen, Penjenengané Sing Maha Midhanget, Maha Ngawuningani.

## 41:37

Lan sebagéan sekang tandha-tandha agungé Gusti Allah yakuwé wengi, awan, srengéngé lan wulan. Aja pisan-pisan padha sujud maring srengéngé lan (uga) aja pisan-pisan sujud maring wulan, ning padha sujuda maring Gusti Allah sing nyiptakna kuwé, angger ko kabéh mung nyembah maring Penjenengané.

## 41:38

Angger dhéwéké padha ngagul-agulna awaké, mangka dhéwéké kabéh (para malaékat) sing ana neng sisihé Pengéranmu padha maca tasbéh maring Penjenengané neng wengi lan awan, lan dhéwéké kabéh ora tau krasa bosen.

## 41:39

Lan sebagéan sekang tandha-tandha (agungé) Penjenengané, ko padha weruh bumi kuwé garing lan cengkar, ning angger Ingsun turunaken udan neng ndhuwuré mesthi dhéwéké (bumi) nglilir lan subur. Setemené Gusti Allah sing nguripna kuwé mesthi bisa nguripna sing mati; setemené Penjenengané Mahakewasa ingatasé samubarang kabéh.

## 41:40

Setemené wong-wong sing padha ngingkari tandha-tandha (agungé) Ingsun dhéwéké kabéh ora kesamar sekang Ingsun. Apa wong-wong sing padha debalangna maring njero neraka sing lewih apik, apa dhéwéké sing padha ko teka kanthi ayem-tentrem neng dina Kiyamat? Mara lakokna apa sing ko padha karepna! Temen, Penjenengané Maha Mriksani, apa sing ko padha pergawé

## 41:41

Setemené wong-wong sing padha ngingkari Al-Qur'an rikala (Al-Qur'an) kuwé debutulna maring dhéwéké kabéh (dhéwéké mesthi bakal cilaka) lan setemené (Al-Qur'an) kuwé  Kitab sing mulya,

## 41:42

(sing) ora bakal detekani déning kesalahan (batil) becik sekang ngarep utawa sekang mburi (gemiyén utawa mbésuk), sing déturunaken déning Pengéran Sing Mahawicaksana, Maha Pinuji.

## 41:43

Apa sing déucapna (déning wong-wong kapir) maring sliramu ora liya apa sing wis déucapna maring utusan-utusan seurungé sliramu. Temen, Pengérané sliramu kagungan pengampura lan siksa sing perih.

## 41:44

Lan sekirané Al-Qur'an Ingsun dadékna wacanan nganggo seliyané basa Arab mesthi dhéwéké padha ngucap, “Kenangapa ora decethakna ayat-ayat-É?” Apa patut (Al-Qur'an) nganggo basa seliyané basa Arab mangkané (rasul), bangsa Arab. Dhawuha, “Al-Qur'an kuwé pituduh lan tamba tumrap wong-wong sing padha precaya. Lan wong-wong sing padha ora precaya neng kupingé ana sumpelan, lan (Al-Qur'an) kuwé dadi pepeteng tumrap dhéwéké kabéh [^775].  Dhéwéké padha kaya wong sing deceluk sekang kadohan.”

[^775]: Ora awéh pitudhuh maring ko kabéh

## 41:45

Lan temen, wis Ingsun paringna maring Musa Kitab (Taurat) banjur padha dépersulayakna. Sekirané ora nana keputusan sing lewih dhisit sekang Pengéranmu, wong-wong kapir kuwé mesthi wis détumpes. Lan setemené dhéwéké kabéh nyata-nyata neng sejeroné kemamangan sing nemen ingatasé kuwé.

## 41:46

Sapa wongé sing nindakna kebecikan mangka (ganjarané) nggo awaké dhéwéké lan sapa wongé mergawé ala mangka (dosané) dadi tanggungané awaké dhéwék. Lan Pengéranmu ora pisan-pisan paring kapitunan (nganiaya) maring kewula-kewula-Né.

## 41:47

Maring Penjenengané kawruh ngenani dina Kiyamat débalékna. [^776]  Ora nana woh-wohan sing metu sekang kembangé lan ora nana wong wadon sijia sing meteng lan sing nglairna, kejaba sekabéhé kanthi sepemriksané Penjenengané. Neng dina rikala Penjenengané (Gusti Allah) nimbali dhéwéké kabéh, “Neng endi sekuthon-sekuthonané Ingsun kuwé? [^777]  Dhéwéké kabéh semaur, “Kula sedaya aturaken dhateng Penjenengan bilih mboten wonten teng antawisé kula sami ingkang saged ngaturaken perseksén (bilih Penjenengan kagungan sekhuthon).”

[^776]: Mung Gusti Allah sing ngudanéni kapan tekané dina kiyamat

[^777]: Patung-patung sing ko kabéh anggep sekutuné Gusti Allah

## 41:48

Lan ilang sekang dhéwéké kabéh apa sing gemiyén gawéné dhéwéké sembah, lan dhéwéké uga ngerti lamon ora nana dalan nggo metu (sekang siksané Gusti Allah) tumrap dhéwéké kabéh.

## 41:49

Menungsa ora bosen nyuwun kebecikan, lan angger ketiban marabaya dhéwéké pungkas lan pedhot pengarep-arepé.

## 41:50

Lan angger Ingsun paringna maring dhéwéké kewelasan sekang Ingsun sewisé ketiban susah, mesthi dhéwéké ngucap, “Kiyé kuwé haké inyong, lan inyong ora precaya lamon dina Kiyamat kuwé bakal kedadén. Lan angger inyong débalékna maring Pengérané inyong setemené inyong bakal olih kebecikan sekang sisihé Penjenengané.” Mangka temen, bakal Ingsun paringi ngerti maring wong-wong kapir ngenani apa sing wis dhéwéké padha pergawé, lan temen, bakal Ingsun tibakna maring dhéwéké kabéh siksa sing abot.

## 41:51

Lan angger Ingsun paringna nékmat maring menungsa, dhéwéké mléngos lan ngadohna awaké (kanthi gemedhé); ning angger détibani marabaya mangka dhéwéké akéh olihé nyenyuwun.

## 41:52

Dhawuha, “Kepriwé ujaré ko kabéh angger (Al-Qur'an) kuwé teka sekang sisihé Gusti Allah, banjur ko padha ngingkari kuwé. Sapa sing lewih kesasar tenimbang wong sing tansah ana neng sejeroné penylewen-gan sing adoh (sekang bebener)?”

## 41:53

Ingsun bakal ngawéruhna maring dhéwéké kabéh tandha-tandha (agungé) Ingsun neng prenah endi baé lan maring awaké dhéwéké kabéh, saéngga cetha tumrap dhéwéké kabéh lamon Al-Qur'an kuwé pancén bener. Apa ora cukup (nggo ko kabéh) lamon Pengéranmu dadi seksi ingatasé samubarang kabéh.

## 41:54

Élinga, setemené dhéwéké kabéh ésih padha mamang maring (dinané) sapatemon karo Pengérané dhéwéké kabéh. Élinga, Penjenengané Maha Nglingkupi samubarang kabéh.

## 42:1

Haa Miim.

## 42:2

‘Ain Sin Qaaf.

## 42:3

Kaya mengkana Gusti Allah Sing Mahadigdaya, Mahawicaksana mahyokna maring sliramu (Muhammad) lan maring wong-wong seurungé sliramu.

## 42:4

Kagungané Gusti Allah apa sing ana neng langit lan apa sing ana neng bumi. Lan Penjenengané Sing Mahaluhur, Mahaagung.

## 42:5

Meh baé langit kuwé pecah sekang sisih ndhuwuré (merga agungé Gusti Allah) lan malaékat-malaékat padha maca tasbéh ngalembana Pengérané lan nyuwun pengampura nggo wong sing ana neng bumi. Élinga, setemené Gusti Allah Penjenengané Sing Maha Ngampura, Mahawelas.

## 42:6

Lan wong-wong sing padha ngalap pengayom-pengayom seliyané Gusti Allah, Penjenengané ngawat-awati (penggawéané) dhéwéké kabéh; anadéné sliramu (Muhammad) udu wong sing deprasrahi ngawat-awati wong-wong mau.

## 42:7

Lan mengkana kuwé Ingsun mahyokna Al-Qur'an maring sliramu nganggo basa Arab, supaya sliramu awéh pengéling-éling maring warga kotagung (Mekah) lan warga (negari-negari) neng sekubengé, karo awéh pengéling-éling maring dinané padha kumpul (Kiyamat) sing ora demamangna anané. Segolongan padha mlebu suwarga lan segolongan padha mlebu neraka.

## 42:8

Lan sekirané Gusti Allah ngersakna, mesthi Penjenengané ndadékna dhéwéké kabéh umat siji, ning Penjenengané nglebokna wong-wong sing dékersakna maring kewelasané (rahmat) lan wong-wong sing aniaya (dolim) ora nana tumrap dhéwéké pengayom lan sing nulungi.

## 42:9

Utawa dhéwéké padha ngalap pengayom-pengayom seliyané Penjenengané? Mangkané Gusti Allah kuwé pengayom (sing sejati) lan Penjenengané nguripna wong sing mati lan Penjenengané Mahakewasa ingatasé samubarang kabéh.

## 42:10

Lan apa baé sing ko padha persulayakna ingatasé kuwé ngenani sewiji-wiji, keputusané (nyumanggakna) Gusti Allah. (Sing kagungan sipat-sipat kaya kuwé) mengkana Gusti Allah Pengéranku. Maring Penjenengané inyong pasrah (tawakal) lan maring Penjenengané inyong bali.

## 42:11

(Gusti Allah) Sing nyiptakna langit lan bumi. Penjenengané ndadékna nggo ko kabéh pasang-pasangan sekang bangsamu dhéwék, lan sekang bangsané kéwan pasang-pasangan (uga). Penjenengané ndadékna ko padha manak-pinak kanthi dalan kuwé. Ora nana sewiji-wiji sing serupa karo Penjenengané lan Penjenengané Sing Maha Midhanget, Maha Mriksani.

## 42:12

Kagungan Penjenengané gudhang isén-iséné langit lan bumi. Penjenengané ngombérna rejeki lan matesi kuwé tumrap sapa sing Penjenengané kersakna. Temen, Penjenengané Maha Ngawuningani samubarang kabéh.

## 42:13

Penjenengané (Gusti Allah) wis paring aturan (saréngat) maring ko kabéh agama sing wis dewasiyatna maring Nuh lan apa sing wis Ing-sun wahyokna maring sliramu (Muhammad) lan apa sing wis Ingsun wasiyatna maring Ibrahim, Musa lan Isa, yakuwé jejegna agama (precaya lan takwa) lan aja pisan-pisan ko padha crah-bubrah neng njeroné. Banget aboté tumrap wong-wong musrik (nggo mélu) agama sing sliramu ajék-ajék maring dhéwéké kabéh. Gusti Allah milih wong sing Penjenengané kersakna maring agama nyewiji (tauhid) lan paring pituduh maring (agama)-Né tumrap wong-wong sing padha bali (maring Penjenengané).

## 42:14

Lan dhéwéké (para Ahli Kitab) ora padha crah-bubrah kejaba sewisé teka maring dhéwéké ilmu (bebener sing debutulna déning para nabi) merga drengkiné antarané dhéwéké kabéh. Angger ora merga sewiji ketetepan sing wis ana gemiyén sekang Pengéranmu (kanggo nundha siksa) butul maring wates wektu sing détemtokna, mesthi pesiksan nggo dhéwéké kabéh wis délakokna. Lan setemené wong-wong sing marisi Kitab (Taurat lan Injil) sewi-sé dhéwéké kabéh (neng jamané Muhammad) nyata-nyata ana neng kemamangan sing nemen ngenani Kitab (Al-Qur'an) kuwé.

## 42:15

Merga kuwé, ajéka (dhéwéké kabéh padha precaya) lan tetepa (padha precaya lan ajék-ajék) kayadéné apa sing wis dépréntahna maring sliramu (Muhammad) lan aja pisan-pisan nuruti kepénginané dhéwéké kabéh, lan ucapna, “Inyong precaya maring Kitab sing déturunaken déning Gusti Allah lan inyong dépréntahna supaya temindak adil neng antarané ko kabéh. Gusti Allah Pengérané inyong lan Pengérané ko kabéh. Nggo inyong penggawéané inyong lan nggo ko pengga-wéané ko kabéh. Ora perlu ana  padudon antarané inyong lan ko kabéh, Gusti Allah ngumpulna antarané dhéwék kabéh lan maring Penjenengané dhéwék kabéh padha bali.

## 42:16

Lan wong-wong sing padha bantah-bantahan ngenani (agamané) Gusti Allah sewisé (agama kuwé) détampa, bantahané wong-wong kuwé muspra neng sisihé Pengérané. Wong-wong kuwé padha nampa benduné (Gusti Allah) lan dhéwéké kabéh nampa siksa sing banget kerasé.

## 42:17

Gusti Allah sing nurunaken Kitab (Al-Qur'an) kanthi (nggawa) bebener lan timbangan (keadilan). Lan apa ko ngerti bisa uga dina Kiyamat kuwé wis pérek?

## 42:18

Wong-wong sing ora precaya maring anané dina Kiyamat padha njaluk supaya dina kuwé gagiyan teka. Lan wong-wong sing padha precaya krasa wedi maring kuwé (Kiyamat) lan dhéwéké padha precaya lamon Kiyamat kuwé nyata (bakal teka). Kawruhana lamon setemené wong-wong sing padha mbantah maring tekané dina kiyamat kuwé nyata-nyata wis kesasar adoh.

## 42:19

Gusti Allah Mahaalus maring kewula-kewula-Né. Penjenengané paring rejeki maring sapa sing Penjenengané kersakna lan Penjenengané Mahakuwat, Mahadigdaya.

## 42:20

Sapa wongé ngarepna kebegyan neng akhérat bakal Ingsun tambahi kebegyan kuwé ingatasé dhéwéké lan sapa wongé ngarepna kebegyan neng dunya Ingsun paring maring dhéwéké sebagéané kuwé (kebegyan dunya) ning dhéwéké ora bakal padha nampa bagéan neng akhérat.

## 42:21

Apa dhéwéké padha duwé sembahan seliyané Gusti Allah sing netepna aturan agama nggo dhéwéké kabéh sing ora deidini (déparengna déning) Gusti Allah? Lan sekirané ora nana ketetepan sing nundha (ukuman sekang Gusti Allah) mesthi ukuman neng antarané dhéwéké kabéh wis deleksanakna. Lan temen, wong-wong sing aniaya (dolim) bakal nampa siksa sing banget perihé.

## 42:22

Ko bakal padha weruh wong-wong sing aniaya (dolim) kuwé banget wediné merga (kejahatan-kejahatan) sing wis dhéwéké padha lakoni lan (siksa) temiba maring dhéwéké kabéh. Lan wong-wong sing padha precaya lan nglakoni kebecikan (ana) neng jeroné taman-taman suwarga. Dhéwéké padha mekolih apa sing dekarepna neng sisihé Pengéran. Sing mengkana kuwé dadi ganjaran sing gedhé.

## 42:23

Kuwé (ganjaran) sing dewertakna (déning) Gusti Allah nggo bebungah kewula-kewula-Né sing precaya lan nglakoni kebecikan. Dhawuhna (Muhammad) “Inyong ora njaluk maring ko kabéh sewiji upah ingatasé pengajék-ajéku kejaba welas-asih neng sejeroné peseduluran.” Lan sapa wongé nglakoni kebecikan bakal Ingsun tambahna kebecikan nggo dhéwéké. Temen, Gusti Allah Maha Ngampura, Maha Ngesuwuni. [^778]

[^778]: Gusti Allah kesuwun maring kawulané maksudé, Gusti Allah paring ganjaran maring lakon-lakon becik kewulané, ngampura kesalahané, nambah nékmaté lan liya-liyané.

## 42:24

Utawa apa wong-wong kuwé padha ngucap, “Dhéwéké (Muhammad) wis gawé-gawé goroh ngenani Gusti Allah.” Sekirané Gusti Allah ngersakna mesthi Penjenengané ngunci atimu. Lan Gusti Allah mbusek sing luput (batil) lan mbenerna sing bener kanthi sabdané (Al-Qur'an). Temen Penjenengané Maha Ngawuningani isiné ati.

## 42:25

Lan Penjenengané sing nampani tobat sekang kewula-kewula-Né lan ngampurani kesalahan-kesalahan lan ngawuningani apa sing ko padha pergawé,

## 42:26

lan Penjenengané ngeparengna penyuwuné wong-wong sing padha precaya lan nglakoni kebecikan lan nambahi (ganjaran) maring dhéwéké kabéh sekang kanugrahan-É. Wong-wong sing padha ingkar bakal nampa siksa sing banget kerasé.

## 42:27

Lan sekirané Gusti Allah ngombérna rejeki maring kewula-kewula-Né mesthi dhéwéké bakal padha temindak ngliwati wates neng bumi, ning Penjenengané nurunaken kanthi takeran sing Penjenengané kersakna. Temen, Penjenengané Mahanastiti maring (kahanané) kewula-kawula-Né, Maha Mriksani.

## 42:28

Lan Penjenengané sing nurunaken udan sewisé wong-wong kuwé padha pungkas (pedhot pengarep-arepé) lan nyebarna kewelasan-É lan Penjenengané Maha Pengayom, Maha Pinuji.

## 42:29

Lan neng antarané tandha-tandha (agungé) Penjenengané yakuwé penciptanan langit lan bumi lan titah-titah (mahluk) sing mrambat sing Penjenengané sebarna neng sekloroné. Lan Penjenengané Mahaeuwasa ngumpulna sekabéhé angger Penjenengané ngersakna.

## 42:30

Lan marabaya (musibah) apa baé sing nibani ko kabéh kuwé merga polahé tanganmu dhéwék, lan Gusti Allah ngampurani akéh (sekang kesalahan-kesalahanmu).

## 42:31

Lan ko kabéh ora bisa ngeculna awaké dhéwék (sekang siksané Gusti Allah) neng bumi, lan ko kabéh ora olih pengayom lan sing nulungi seliyané Gusti Allah.

## 42:32

Lan neng antarané tandha-tandha (agungé)-É kuwé prahu-prahu (sing mlaku) neng segara kaya gunung-gunung.

## 42:33

Angger Penjenengané ngersakna, Penjenengané bakal ngendhegna angin, saéngga (prahu-prahu) kuwé mandheg neng plataran segara. Temen, neng sing mengkana kuwé ana tandha-tandha (kewasané Gusti Allah) nggo wong sing tansah sabar lan akéh kesuwuné,

## 42:34

utawa (Penjenengané bakal) ngajurna prahu-prahu kuwé merga polahé (dosa) wong-wong kuwé, lan Penjenengané ngampurani akéh (sekang dhéwéké kabéh),

## 42:35

Lan supaya wong-wong sing padha mbantah tandha-tandha (kewasané) Ingsun ngaweruhi lamon dhéwéké kabéh ora bakal olih dalan metu (sekang pesiksan).

## 42:36

Anadéné (kenékmatan) déparingna maring ko kabéh, mangka kuwé dadi kesenengan urip neng dunya. Éwadéné apa (kenékmatan) sing neng sisihé Gusti Allah lewih apik lan lewih langgeng tumrap wong-wong sing padha precaya, lan mung maring Pengéran dhéwéké kabéh padha pasrah (tawakal),

## 42:37

lan uga (tumrap) wong-wong sing padha ngadohi dosa-dosa gedhé lan penggawéan-penggawéan kotor, lan angger dhéwéké jéngkél padha gagiyan awéh ngampura,

## 42:38

lan nggo wong-wong sing padha nampa (nuruti) pengajéké Pengéran lan ngleksanakna sembayang, karo maningé urusané dhéwéké padha (députusna) kanthi rembugan (musa-warah) antarané dhéwéké; lan dhéwéké padha nyumbangna (infak) sebagéan rejekiné sing Ingsun paringna maring dhéwéké kabéh,

## 42:39

lan (tumrap) wong-wong sing angger dhéwéké déaniaya (dékapitunani), dhéwéké padha mbélani awaké dhéwék.

## 42:40

Lan piwalesé sewiji kejahatan yakuwé kejatahan sing setimpal, ning sapa wongé sing ngampurani lan gawé apik (maring wong sing gawé jahat) mangka ganjarané dhéwéké sekang Gusti Allah. Temen, Penjenengané ora karenan maring wing-wong sing padha aniaya (dolim).

## 42:41

Ning wong-wong sing mbélani awaké dhéwék sewisé dekaniaya, ora nana dhasar alesan nggo nyalahna dhéwéké kabéh.

## 42:42

Setemené kesalahan mung ana neng wong-wong sing padha temindak aniaya (dolim) maring menungsa lan ngliwati wates neng bumi tanpa (merdulekna) bebener. Dhéwéké kabéh kuwé nampa siksa sing perih.

## 42:43

Ning sapa wongé sing temindak sabar lan ngampurani, temen sing mengkana kuwé kelebu penggawéan sing mulya.

## 42:44

Lan sapa wongé sing dejorna kesasar déning Gusti Allah, mangka ora nana nggo dhéwéké sewiji pengayom sewisé kuwé. Ko bakal padha weruh wong-wong sing aniaya (dolim) rikala dhéwéké kabéh weruh siksa padha ngucap, “Apa kirané ana dalan nggo bali (maring dunya)?”

## 42:45

Lan ko kabéh bakal weruh wong-wong kuwé déadhepna maring neraka kanthi padha ndhingkluk merga (krasa) nistha, dhéwéké padha nyawang kanthi penyawang sing lesu, lan wong-wong sing precaya padha ngucap, “Setemené wong-wong sing padha kapitunan kuwé wong-wong sing gawé tuna maring awak-awaké dhéwék lan kulawargané neng dina Kiyamat.” Élinga, setemené wong-wong sing padha aniaya (dolim) kuwé neng sejeroné siksa sing langgeng.

## 42:46

Lan dhéwéké kabéh ora bakal duwé pengayom sing bisa nulungi dhéwéké seliyané Gusti Allah. Sapa wongé sing dejorna kesasar déning Gusti Allah ora bakal ana dalan metu nggo dhéwéké (nggo mekolih pituduh).

## 42:47

Padha manuta maring dhawuhé Pengéranmu seurungé teka sekang Gusti Allah sewiji dina sing ora bisa détolak (merga dhawuhé Gusti Allah). Neng dina kuwé ko padha ora olih papan pengayom lan ora (uga) bisa ngingkari dosa-dosamu.

## 42:48

Anger dhéwéké padha mléngos, mangka (élinga) Ingsun ora ngutus sliramu (Muhammad) minangka dadi pengawat-awaté wong-wong kuwé kabéh. Kewajibané sliramu ora liya mung mbutulna (risalah) lan temen, Ingsun paring rasa maring menungsa sewiji kewelasan (rahmat) sekang Ingsun, dhéwéké nampani kanthi bungah; ning angger dhéwéké padha kenang kesusahan merga polahé tangané dhéwék (mesthi dhéwéké padha ingkar). Temen, menungsa kuwé banget ora kesuwuné (maring nékmat).

## 42:49

Kagungané Gusti Allah praja langit lan bumi; Penjenengané nyiptakna apa sing Penjeneng-ané kersakna, maringi anak wadon maring sapa sing Penjenengané kersakna lan maringi anak lanang maring sapa sing Penjenengané kersakna,

## 42:50

utawa Penjenengané nugrahakna bangsa (jinis) lanang lan wadon lan ndadékna gabug maring sapa baé sing Penjenengané kersakna. Penjenengané Maha Ngawuningani, Mahakewasa.

## 42:51

Lan ora pantes tumrap sewiji menungsa lamon Gusti Allah bakal ngendika maring dhéwéké kejaba kanthi lantaran wahyu utawa sekang mburi aling-aling [^779],  utawa kanthi ngirim utusan (malaékat) banjur déwahyokna maring dhéwéké kanthi idin Penjenengané apa sing Penjenengané kersakna. Temen, Penjenengané Mahaluhur, Mahawicaksana.

[^779]: Wong bisa ngrungokna kalam ilahi ning dhéwéké ora bisa ndeleng Gusti Allah kaya apa sing kedadéan maring nabi Musa a.s

## 42:52

Lan mengkana kuwé Ingsun wahyokna maring sliramu (Muhammad) ruh (Al-Qur'an) kanthi dhawuh Ingsun. Seurungi sliramu ora ngaweruhi apa kuwé Kitab (Al-Qur'an) lan apa precaya kuwé. Ning Ingsun ndadékna Al-Qur'an kuwé cahya, kanthi kuwé Ingsun paring pituduh maring sapa sing Ingsun kersakna neng antarané kawula-kawulané Ingsun. Lan temen, sliramu nyata-nyata nuntun (menungsa) maring dalan sing jejeg.

## 42:53

(Yakuwé) dalané Gusti Allah sing nyata  kagungan-É apa sing ana neng langit lan apa sing ana neng bumi. Élinga, kabéh urusan balik maring Gusti Allah.

## 43:1

Haa Miim.

## 43:2

Sekawit (sekawit)  Kitab (Al-Qur’an) sing cetha.

## 43:3

Ingsun ndadékna Al-Qur’an nganggo basa Arab supaya ko kabéh mengerténi.

## 43:4

Lan setemené Al-Qur’an kuwé neng sejeroné Ummul Kitab (Lauhul Mahfudz) neng sisihé Ingsun nyata-nyata (duwé drajat) luhur lan kebek hikmah.

## 43:5

Mangka apa Ingsun bakal mandheg nurunaken ayat-ayat (minangka pengéling-élingé) Al-Qur’an maring ko kabéh, merga ko kaum sing padha ngliwati wates?

## 43:6

Lan sepira akéhé nabi sing wis Ingsun utus maring umat-umat sing gemiyén.

## 43:7

Lan saben-saben ana nabi sing teka maring wong-wong mau, dhéwéké tansah padha merguyu maring nabi kuwé.

## 43:8

Merga kuwé Ingsun tumpes wong-wong sing lewih gedhé kekuwatané neng antarané dhéwéké kabéh lan wis keliwat tuladhané umat-umat gemiyén.

## 43:9

Lan angger ko takokna maring wong-wong kuwé, “Sapa sing nyiptakna langit lan bumi?” Mesthi dhéwéké bakal padha semaur, “Sekabéhé déciptakna déning Sing Mahadigdaya, Maha Ngawuningani.”

## 43:10

Sing ndadékna bumi minangka papan panggonan nggo ko kabéh lan Penjenengané ndadékna dalan-dalan neng ndhuwur bumi nggo ko supaya ko padha olih pituduh.

## 43:11

Lan sing nurunaken banyu sekang langit miturut takeran (sing déperlokna) banjur kanthi banyu kuwé Ingsun nguripna negari sing mati (cengkar). Kaya kuwé ko bakal détokna (sekang kubur).

## 43:12

Lan sing nyiptakna kabéh pasang-pasangan lan ndadékna prahu nggo ko kabéh lan kéwan ingon sing ko padha tumpaki.

## 43:13

Supaya ko kabéh numpak neng ndhuwur gigiré banjur ko padha kélingan nékmaté Pengéranmu angger ko wis padha njagong neng ndhuwuré, lan supaya ko padha ngucapna, “Mahasuci (Gusti Allah) sing wis nundhukna kabéh kiyé nggo inyong kabéh mangkané seurungé inyong padha ora kewawa ngewasani (kéwan kiyé),

## 43:14

lan setemené inyong kabéh bakal padha bali maring Pengérané inyong kabéh.”

## 43:15

Lan wong-wong kuwé ndadékna sebagéan sekang kewula-kawulané (Gusti Allah) dadi bagéan sekang Penjenengané. [^780]  Temen, menungsa kuwé tukang ngingkari (nékmaté Gusti Allah) sing nyata.

[^780]: Wong-wong musrik ngucapna lamon malaékat kuwé anak wadoné Gusti Allah mangkané malaékat kuwé sebagéan sekang titah lan ciptanané Gusti Allah.

## 43:16

Apa pantes Penjenengané mundhut anak wadon sekang sing décipta déning Penjenengané lan paring anak lanang maring ko kabéh?

## 43:17

Lan angger salah sijiné sekang wong-wong kuwé déwéhi werta bebungah kanthi apa (lairé anak wadon) sing dédadékna peumpaman tumrap (Gusti Allah) Sing Mahaasih, rainé dadi peteng-dhédhet ireng merga ngampet susah (lan jéngkél).

## 43:18

Lan apa pantes (dadi anaké Gusti Allah) wong sing degedhékna minangka dadi pepaés, karo maningé dhéwéké ora kewawa awéh alesan sing tegas lan cetha neng sejeroné pesulayan.  [^781]

[^781]: Ayat kiyé nggambarna kahanané wong wadon Arab rikala Al-Qur’an déturunaken. Dhéwéké kabéh ora déwéhi mirunggan (kesempatan) sinau, mulané dadi kurang kepinterané lan mung dédadékna pepaés. Wong wadon wektu kuwé ora duwé pengarsa sing cetha lan tegas nggo nglairna kekarepané nggo ngranggéh kemenangan.

## 43:19

Lan wong-wong kuwé padha ndadékna malaékat-malaékat kewulané (Gusti Allah) Sing Mahaasih  dadi bangsa wadon. Apa dhéwéké padha nyekséni penciptanan (malaékat-malaékat kuwé)? Mbésuk bakal detulisna persekséné wong-wong kuwé lan bakal déjaluki tanggung jawabé.

## 43:20

Lan dhéwéké padha ngucap, “Sekirané (Gusti Allah) Sing Mahaasih ngersakna, mesthi inyong kabéh ora padha nyembah dhéwéké (malaékat).” Wong-wong mau padha ora duwé ilmu semendhing-mendhinga ngenani kuwé. Ora liya dhéwéké mung padha ngira-ngira thok.

## 43:21

Utawa apa Ingsun nglakon maringi sewiji kitab maring wong-wong kuwé seurungé, banjur dhéwéké padha cekelan (maring kitab mau)?

## 43:22

Malah dhéwéké padha ngucap, “Setemené inyong kabéh weruh kaki-nininé inyong padha ngrasuk sewiji agama lan inyong kabéh olih pituduh nggo ngetutna lakuné dhéwéké (kaki-nini) kabéh.”

## 43:23

Lan mengkana uga rikala Ingsun ngutus sewiji wong sing awéh pengéling-éling seurungé sliramu (Muhammad) neng sewiji negari, wong-wong sing uripé moncér (neng negari kuwé) tansah ngucap, “Setemené inyong kabéh weruh para leluhuré inyong padha ngrasuk sewiji (agama) lan setemené inyong mung padha miturut apa sing deugemi déning dhéwéké (leluhur) kabéh.”

## 43:24

(Utusan kuwé) ngucap, “Apa (ko tetep padha ngetutna leluhur uga) senajan inyong nggawa nggo ko kabéh (agama) sing lewih apik tenimbang apa sing ko padha pekolih sekang (agama) sing deugemi déning kaki-ninimu.” Wong-wong kuwé padha semaur, “Setemené inyong kabéh ora manut (agama) sing ko dépréntahna supaya mbutulna kuwé (maring inyong kabéh).”

## 43:25

Banjur Ingsun tumpes wong-wong kuwé, mangka gatékna kepriwé wekasané wong-wong sing padha ngapusi (bebener).

## 43:26

Lan (élinga) rikala Ibrahim ngucap maring ramané lan kaumé, “Setemené inyong ora cawé-cawé sekang apa sing rika padha sembah,

## 43:27

kejaba (rika padha nyembah) Gusti Allah sing nyiptakna inyong; merga temen, Penjenengané bakal paring pituduh maring inyong.”

## 43:28

Lan (Ibrahim) ndadékna (kalimah tauhid) kuwé kalimah sing langgeng neng keturunané supayané dhéwéké padha bali (maring kalimat tauhid kuwé).  [^782]

[^782]: Nabi Ibrahim ndadékna kalimah tauhid dadi cekelan nggo keturunané supayané angger ana neng antarané dhéwéké kabéh wong sing nyekuthokna Gusti Allah supayané gagiyan bali maring tauhid kuwé.

## 43:29

Malah Ingsun wis paring kenékmatan urip maring wong-wong kuwé lan kaki-nininé dhéwéké nganti bebener (Al-Qur’an) teka maring dhéwéké kabéh bareng sewiji Utusan sing awéh penerangan. [^783]

[^783]: Neng antarané keturunané Nabi Ibrahim ana sing nglalénaken tauhid lan Gusti Allah ora paring siksa, ning malah paring nékmat lan penguripan sing kuduné desukuri. Ning keturunané Nabi Ibrahim kuwé ora sukur malah nuruti nepsuné, merga kuwé Gusti Allah nurunaken Al-Qur’an lan sewijiné Rasul nggo awéh tuntunan nggo mbimbing dhéwéké kabéh.

## 43:30

Ning rikala bebener (Al-Qur’an) kuwé teka maring dhéwéké, wong-wong mau padha ngucap, “Kiyé sihir lan setemené inyong kabéh padha ngingkari kuwé.”

## 43:31

Lan dhéwéké padha ngucap, “Kenangapa Al-Qur’an kiyé ora déturunaken maring wong sing pinunjul (sugih lan wibawa) sekang salah sijiné negari loro kiyé (Mekah lan Taif)?”

## 43:32

Apa wong-wong kuwé sing padha andum kewelasané (rahmat) Pengéranmu? Ingsun sing nemtokna penguripané dhéwéké kabéh neng penguripan dunya, lan Ingsun wis munjulna sebagéané dhéwéké sekang sebagéan liyané sewetara drajat, supayané sebagéané dhéwéké bisa migunakna sebagéan sing liyané. Lan kewelasané (rahmat) Pengéranmu lewih apik tenimbang apa sing dhéwéké kabéh padha kumpulna.

## 43:33

Lan umpamané udu merga ngindhani menungsa dadi umat siji (neng njero kekapiran) mesthi wis Ingsun gawékna nggo wong-wong sing padha kapir maring (Gusti Allah) Sing Mahaasih, loteng-loteng umahé dhéwéké sekang pérak, semena uga andha-andha sing dhéwéké padha anjati,

## 43:34

lan (Ingsun gawékna uga) lawang-lawang (pérak) nggo umahé-umahé dhéwéké kabéh, lan ambén-ambén panggonané dhéwéké padha séndhéhan.

## 43:35

Lan (Ingsun uga gawékna) pepaés-pepaés sekang emas. Lan sekabéh kuwé ora liya mung kesenengan urip neng dunya, éwadéné penguripan akhérat neng sisihé Pengéranmu desedhiakna nggo wong-wong sing padha semarah (takwa) (maring Gusti Allah).

## 43:36

Lan sapa wongé mléngos sekang piwulangé Gusti Allah Sing Mahaasih (Al-Qur’an), Ingsun jorna sétan (nyasarna) lan dadi batir kraketé.

## 43:37

Lan temen, dhéwéké (sétan-sétan kuwé) nyata-nyata ngalang-alangi dhéwéké kabéh  sekang dalan sing bener. Ning wong-wong kuwé padha ngira dhéwéké padha olih pituduh.

## 43:38

Saéngga angger wong-wong sing padha mléngos kuwé teka maring Ingsun (neng dina Kiyamat), dhéwéké padha ngucap, “Dhuh! Sekirané (adohé) antarané inyong karo ko kaya adohé antarané wétan karo kulon! Pancén, sétan kuwé batir sing paling jahat (tumrap menungsa).”

## 43:39

Lan (pengarep-arepmu kuwé) babar pisan ora bakal awéh piguna maring ko kabéh neng dina kuwé merga ko wis padha ngapitunani (awakmu dhéwék). Setemené ko pantes padha bareng-bareng sejeroné siksa kuwé.

## 43:40

Mangka apa sliramu (Muhammad) bisa ndadékna wong sing budheg bisa krungu utawa (apa bisa) sliramu awéh pituduh maring wong sing wuta (atiné) lan maring wong sing tetep neng sejeroné kesasar sing nyata?

## 43:41

Mangka temen, sekirané Ingsun mundhut sliramu (seurungé sliramu olih kemenangan) mangka setemené Ingsun bakal tetep paring siksa maring wong-wong kuwé (neng akhérat),

## 43:42

utawa Ingsun weruhna maring sliramu (siksa) sing wis Ingsun ancamna maring wong-wong kuwé [^784] . Mangka temen, Ingsun kewasa ingatasé dhéwéké kabéh.

[^784]: Menangé nabi Muhammad s.a.w lan ajuré kaum musrik

## 43:43

Mangka cekelana sing kenceng sliramu maring (agama) sing wis déwahyokna maring sliramu. Temen, sliramu ana neng dalan sing jejeg.

## 43:44

Lan temen Al-Qur’an kuwé nyata-nyata dadi pengéling-éling tumrap sliramu lan kaumu, lan mbésuk sliramu bakal déjaluki tanggungjawab.

## 43:45

Lan takokna (Muhammad) maring utusan-utusané Ingsun sing wis Ingsun utus seurungé sliramu, “Apa Ingsun nemtokna sembahan-sembahan seliyané (Gusti Allah) Sing Mahaasih nggo désembah?”

## 43:46

Lan temen, Ingsun wis ngutus Musa nggo nggawa mukjijat-mukjijat Ingsun maring Fir’aun lan penggedhé-penggedhéné kaumé. Mangka dhéwéké (Musa) ngucap, “Setemené inyong utusané Pengérané sekabéh ngalam.”

## 43:47

Mangka rikala dhéwéké (Musa) teka maring wong-wong kuwé nggawa mukjijat-mukjijat Ingsun, senalika dhéwéké kabéh padha merguyu (mukjijat) kuwé.

## 43:48

Lan ora bakal Ingsun weruhna sewiji mukjijat maring dhéwéké kabéh kejaba (mukjizat kuwé) lewih gedhé tenimbang mukjijat-mukjijat (sing seurungé). Lan Ingsun tibakna maring wong-wong kuwé siksa [^785] supaya dhéwéké padha bali (maring dalan sing bener).

[^785]: Sing démaksud siksa neng kéné, siksa duniawi minangka dadi coban sekang Gusti Allah kayadéné kekurangan pangan, tekané ama tanduran-tanduran lan liya-liyané.

## 43:49

Lan wong-wong kuwé ngucap, “Hé tukang sihir! [^786] Nyuwuna maring Pengéranmu supaya (ngluwarna) inyong kabéh miturut karo sing wis déjanjékna déning Gusti Allah maring ko, setemené inyong kabéh (angger penyuwunmu dekabulna) bakal dadi wong sing padha olih pituduh.

[^786]: Sing démaksud tukang sihir yakuwé Nabi Musa a.s.

## 43:50

Mangka rikala Ingsun ngilangna siksa kuwé sekang dhéwéké kabéh, senalika kuwé uga dhéwéké padha nyulayani janji.

## 43:51

Lan Fir’aun ajék-ajék maring kaumé kanthi ngucap, “Hé kaumé inyong! Mbok iya praja Mesir kuwé duwéku lan (mbok iya) bengawan-bengawan kuwé padha mili neng ngisorku; apa  ko padha ora weruh?

## 43:52

Mbok iya inyong lewih apik tenimbang wong (Musa) sing ina kiyé lan sing méh ora bisa nggenahna (ucapané)?

## 43:53

Mangka kenangapa dhéwéké (Musa) ora de-enggoni gelang sekang emas utawa malaékat teka bareng-bareng dhéwéké nggo ngiring-iring dhéwéké?”

## 43:54

Mangka (Fir’aun) kanthi ucapan kuwé wis ngojok-ojoki kaumé, saéngga wong-wong kuwé padha manut maring dhéwéké. Temen, dhéwéké  kuwé kaum sing padha dosa (pasék).

## 43:55

Mangka rikala wong-wong mau padha gawé Ingsun bendu, Ingsun ukum dhéwéké, banjur Ingsun lelepna wong-wong kuwé kabéh (neng segara),

## 43:56

mangka Ingsun dadékna wong-wong kuwé minangka dadi (kaum) kawitan  lan dadi piwulang nggo wong-wong sing padha (urip) keri.

## 43:57

Lan rikala putrané Maryam (Isa) dédadékna peumpaman, dadakan kaumé sliramu (trah Quraysi) padha surak merga (peumpaman) kuwé.

## 43:58

Lan wong-wong kuwé padha ngucap, “Endi sing lewih apik, sembahan-sembahané inyong kabéh apa dhéwéké (Isa)?” Wong-wong kuwé padha ora awéh (peumpaman) maring sliramu anging kanthi maksud mung nggo mbantah, sebeneré dhéwéké kabéh kuwé kaum sing padha seneng pesulayan. [^787]

[^787]: Ayat 57 lan 58 neng dhuwur nyritakna maning kedadéan wektu Rasulullah macakna surat Al-Anbiya ayat 98 sing tegesé, “Temen, ko kabéh (wong kapir) lan apa sing ko padha sembah seliyané Gusti Allah, dadi suluhé Jahanam.” Mangka sewijiné wong Quraysi sing arané Abdullah bin Az Zab’ari takon maring Rasulullah.s.a.w, ngenani kahanané Isa sing désembah wong Nasrani, apa dhéwéké kabéh uga dadi suluhé neraka jahanam kaya sembahan-sembahané. Rasulullah meneng (ora semaur) lan dhéwéké (wong Quraisy) padha gemuyu; banjur dhéwéké kabéh takon maning ngenani sing lewih apik antarané sembahan-sembahané dhéwéké kabéh karo Isa. Pertakonan-pertakonan kuwé mung nggo mbantah udu nggo nggolét bebener. Dalan pikirané dhéwéké kabéh kuwé dadi kesalahan sing gedhé. Isa ora ngerti lamona dhéwéké désembah lan ora rila angger désembah.

## 43:59

Dhéwéké (Isa) ora liya mung sewiji kewula sing Ingsun paringi nékmat (dadi utusan) maring dhéwéké. Lan Ingsun dadékna dhéwéké minangka tulada piwulangan tumrap Bani Israil.

## 43:60

Lan sekirané Ingsun ngersakna, mesthi ana neng antarané ko kabéh sing Ingsun dadékna malaékat-malaékat (sing turun-temurun) minangka dadi gantiné ko kabéh neng bumi.

## 43:61

Lan temen, dhéwéké (Isa) nyata-nyata dadi pertandha bakal tekané dina Kiyamat. Merga kuwé aja pisan-pisan ko padha mamang ngenani (Kiyamat) kuwé lan padha mélua maring Ingsun. Kiyé dalan sing jejeg.

## 43:62

Lan aja pisan-pisan ko kabéh depléngosna déning sétan; temen, sétan kuwé mungsuh sing nyata tumrap ko kabéh.

## 43:63

Lan rikala Isa teka nggawa keterangan, dhéwéké ngucap, “Temen inyong teka maring ko kabéh kanthi nggawa hikmah [^788] lan nggo nggenahna maring ko kabéh sebagéan sekang apa sing ko padha persulayakna. Mangka padha semaraha (takwa) maring Gusti Allah lan manuta maring inyong.

[^788]: Kenabian, injil lan hukum.

## 43:64

Temen Gusti Allah, Penjenengané sembahanku lan sembahanmu. Mangka padha nyembaha Penjenengané. Kiyé dalan sing jejeg.

## 43:65

Ning golongan-golongan (sing ana) padha pesulayan neng antarané wong-wong kuwé; mangka temen cilaka wong-wong sing padha aniaya (dolim) merga siksa neng dina sing perih (Kiyamat).

## 43:66

Apa wong-wong kuwé bakal mung padha nunggu tekané dina Kiyamat sing teka maring dhéwéké kabéh  kanthi dadakan lan dhéwéké padha ora nggliga.

## 43:67

Batir-batir raket neng dina kuwé padha mungsuhan antarané siji karo sijiné, kejaba wong sing padha semarah (takwa).

## 43:68

“Hé kewula-kewulané Ingsun! Ora nana wewedi tumrap ko kabéh neng dina kuwé lan ora uga ko padha susah neng ati.

## 43:69

(Yakuwé) wong-wong sing padha precaya maring ayat-ayat-É Ingsun lan dhéwéké kabéh masrahna awak.

## 43:70

Padha mlebua ko kabéh maring suwarga. Ko lan jodhoné ko kabéh bakal deseneng-senengna.”

## 43:71

Maring wong-wong kuwé bakal deiderna piring-piring lan gelas-gelas (sing dégawé) sekang emas, lan neng njeroné suwarga kuwé ana apa sing dekepéngini neng ati lan apa baé sing kepénak (désawang) neng mata lan ko kabéh langgeng neng njeroné.

## 43:72

Lan kaya kuwé suwarga sing dewarisna maring ko kabéh merga penggawéan sing wis ko padha lakoni.

## 43:73

Neng njeroné suwarga kuwé ana pirang-pirang woh-wohan nggo ko kabéh sing sebagéané padha ko pangan.

## 43:74

Temen, wong-wong sing padha dosa kuwé langgeng neng siksané neraka Jahanam.

## 43:75

Ora deénthéngna (siksa) kuwé sekang dhéwéké kabéh, lan dhéwéké padha pungkas (pedhot pengarep-arepé) neng njeroné.

## 43:76

Lan ora-orané Ingsun ngapitunani wong-wong kuwé, ning dhéwéké sing padha ngapitunani awaké dhéwék.

## 43:77

Lan wong-wong kuwé padha sambat-sambat, “Hé (malaékat) Malik! Preyoga Pengéranmu maténi inyong kabéh baé.” Dhéwéké semaur, “Temen, ko kabéh bakal tetep manggon (neng neraka kiyé).”

## 43:78

Temen, Ingsun wis rawuh ngasta bebener maring ko kabéh ning akéh-akéhé ko padha wadhéh maring bebener kuwé.

## 43:79

Utawa, apa wong-wong kuwé wis padha ngerencanakna réka daya (jahat), mangka setemené Ingsun wis ngerencana (ngatasi réka dayané dhéwéké kabéh). [^789]

[^789]: Kaum musrik Mekah ora mung wadheh maring bebener, malah dhéwéké kabéh uga wis ngrencanakna arep maténi Nabi Muhammad, ning rencana kuwé gagal merga Gusti Allah uga kagungan rencana nylamatna Nabi.

## 43:80

Utawa, apa wong-wong kuwé ngira lamon Ingsun ora midhanget wewadi lan krisik-krisiké dhéwéké kabéh? Sebeneré (Ingsun midhanget), lan utusan-utusané Ingsun (malaékat) tansah nyathet neng sisihé dhéwéké kabéh.

## 43:81

Dhawuha (Muhammad), “Angger bener Pengéran Sing Mahaasih kagungan putra, mangka inyong sing paling kawitan bakal mulyakna (putra kuwé).

## 43:82

Mahasuci Pengéran sing kagungan langit lan bumi, Pengéran sing kagungan ‘Arsy, sekang apa sing dhéwéké padha sipatna kuwé.”

## 43:83

Mangka jorna baé wong-wong kuwé padha ketilem (neng sejeroné kesasar) lan padha dolanan nganti butul dhéwéké padha ketemu dina sing déjanjékna maring wong-wong kuwé kabéh.

## 43:84

Lan Penjenengan Pengéran (sing désembah) neng langit, lan Pengéran (sing désembah) neng bumi lan Penjenengané Sing Mahawicaksana, Maha Ngawuningani.

## 43:85

Lan Mahasuci (Gusti Allah) sing kagungan praja langit lan bumi, lan apa sing ana neng antarané sekloroné; lan neng sisihé Penjenengané kawruh ngenangi dina Kiyamat lan mung maring Penjenengané ko kabéh débalékna.

## 43:86

Lan wong-wong sing padha ajék-ajék maring seliyané Gusti Allah ora olih sapangat (pitulungan neng akhérat); kejaba wong sing ngakoni sing sejati (tauhid) lan dhéwéké kabéh padha ngugemi.

## 43:87

Lan angger sliramu takon maring wong-wong kuwé, “Sapa sing nyiptakna dhéwéké kabéh, mesthi dhéwéké padha semaur, ‘Gusti Allah.’ Dadi kepriwé wong-wong kuwé padha bisa depléngosna (sekang nyembah Gusti Allah),”

## 43:88

lan (Gusti Allah ngawuningani) dhawuhé (Muhammad), “Dhuh Pengéran kula, sejatosipun kiyambeké niku kaum ingkang mboten sami precaya.

## 43:89

Mangka mléngosa sekang wong-wong kuwé lan dhawuhna, “Salam (salam pepisahan).” Mbésuk dhéwéké kabéh bakal ngaweruhi (nasibé dhéwéké sing ala).

## 44:1

Haa Miim.

## 44:2

Sekawit (sekawit) Kitab (Al-Qur’an) sing cetha,

## 44:3

setemené Ingsun nurunaken kuwé (Kitab) neng wengi sing déberkahi. [^790] Temen ingsun kuwé sing awéh pengéling-eling.

[^790]: Wengi Al-Qur’an kawitan déturunaken

## 44:4

Neng (wengi kuwé) degenahna sekabéh urusan sing akéh hikmahé, [^791]

[^791]: Kabéh prekara sing ana gandhéng-cénéngé karo penguripané titah kayadéné urip-mati, rejeki, nasib apik, nasib ala lan liyané.

## 44:5

(yakuwé) urusan sekang sisihé Ingsun. Temen, Ingsun kuwé sing ngutus rasul-rasul,

## 44:6

minangka kewelasan (rahmat) sekang Pengéranmu. Temen, Penjenengané Maha Midhanget, Maha Ngawuningani.

## 44:7

Pengéran (sing ngreksa) langit lan bumi lan apa sing ana neng antarané sekloroné; angger ko kabéh wong-wong sing precaya.

## 44:8

Ora nana Pengéran seliyané Penjenengané, Penjenengané sing nguripna lan matékna (Penjenengané kuwé) Pengérané ko kabéh lan Pengérané kaki-ninimu gemiyén.

## 44:9

Ning wong-wong kuwé neng sejeroné mamang, dhéwéké padha dolanan.

## 44:10

Mangka enténana neng dina rikala langit nggawa pedhut sing katon cetha, [^792]

[^792]: Marabaya kencoten sing nibani kaum Quraisy merga dhéwéké padha mbangkang maring Nabi Muhammad s.a.w.

## 44:11

sing nglingkupi menungsa. Kiyé siksa sing perih.

## 44:12

(Wong-wong kuwé padha nyenyuwun), “Dhuh Pengéran kula sami, mugi icalaken siksa niku saking kula sedaya, éstu kula sedaya ajeng pitados (precaya).”

## 44:13

Kepriwé dhéwéké kabéh bisa nampani pengéling-éling, mangkané (seurungé baé) wis teka sewiji utusan awéh keterangan maring dhéwéké kabéh,

## 44:14

banjur dhéwéké  padha mléngos sekang pengeling-eling, lan ngucap, “Dhéwéké kuwé wong sing nampa piwulang (sekang wong liya) lan wong édan. [^793]

[^793]: Nabi Muhammad s.a.w. déarani nampa ilmu sekang wong sing udu bangsa Arab jenengé Addas agamané nasrani.

## 44:15

Temen, (angger) Ingsun ngilangna siksa kuwé semendhing baé, mesthi dhéwéké kabéh bakal padha balik (ingkar).

## 44:16

(Élinga) maring dina (rikala) Ingsun nggebug wong-wong kuwé kanthi rosa. [^794] Ingsun mesthi paring piwales.

[^794]: Gebugan sing rosa kuwé neng Perang Badar. Rikala wong-wong musrik degebug mundur dadi kalah. Lan akéh pemimpiné sing padha tiwas.

## 44:17

Lan temen, seurungé dhéwéké kabéh Ingsun nyata-nyata wis nguji maring kaumé Fir’aun lan wis teka maring dhéwéké kabéh sewiji rasul sing mulya,

## 44:18

(kanthi ngucap), “Pasrahna maring enyong kewula-kewulané Gusti Allah (Bani Israil). Setemené inyong kuwé utusané Gusti Allah sing bisa ko andel,

## 44:19

lan aja pisan-pisan ko kabéh ngagul-agulna awakmu maring Gusti Allah.Temen, inyong teka maring ko kabéh kanthi nggawa bukti sing nyata.

## 44:20

Lan setemené inyong mengayom maring Pengéranku lan Pengéranmu sekang ancamanmu ngrutug watu (rajam) maring inyong.

## 44:21

Lan angger ko padha ora precaya maring inyong, mangka rilakna baé inyong (mimpin Bani Israil).”

## 44:22

Banjur dhéwéké (Musa) nyenyuwun maring Pengérané, “Temen, kiyambeké sedaya niki kaum ingkang dosa (mugi enggalaken siksa nggé kiyambeké sedaya).”

## 44:23

(Gusti Allah dhawuh), “Merga kuwé padha mlakua bareng karo kewula-kewulané Ingsun neng wektu wengi. Setemené ko kabéh bakal deuber,

## 44:24

lan jorna segara kuwé kesigar. Setemené wong-wong kuwé, wadyabala sing bakal délelepna.”

## 44:25

Sepira akéhé batir-batir lan sumber banyu sing dhéwéké padha tinggalna,

## 44:26

uga kebon-kebon lan papan-papan panggonan sing semanger,

## 44:27

lan kesenengan-kesenengan sing bisa dhéwéké kabéh nékmati neng kana,

## 44:28

mengkana kuwé, lan Ingsun warisna (kabéh) kuwé maring kaum sing liya.

## 44:29

Mangka langit lan bumi ora nangisi wong-wong kuwé, lan dhéwéké kabéh uga ora déparingi tangguhan wektu.

## 44:30

Lan temen, wis Ingsun slametna Bani Israil sekang siksa sing gawé nistha,

## 44:31

sekang (siksanané) Fir’aun, temen, dhéwéké kuwé wong sing gemedhé, klebu wong-wong sing padha ngliwati wates.

## 44:32

Lan temen, Ingsun pilih wong-wong kuwé kabéh (Bani Israil) kanthi ilmuné (Ingsun) sendhuwuré kabéh bangsa (wektu kuwé).

## 44:33

Lan wis Ingsun paringna maring dhéwéké kabéh neng antarané tandha-tandha (agungé Ingsun) sewiji-wiji sing neng njeroné ana nékmat sing nyata. [^795]

[^795]: Kaya iyub-iyubé awan, medhuné mann lan salwa; mancuré banyu sekang watu, lan sigaré segara.

## 44:34

Setemené dhéwéké kabéh (kaum musrik) kuwé mesthi bakal ngucap,

## 44:35

“Ora nana pati kejaba pati neng dunya kiyé. Lan inyong kabéh ora bakal détangékna. [^796]

[^796]: Wong-wong musrik Mekah ngingkari lamon sewisé mati menungsa bakal déuripna maning.

## 44:36

mangka tekakna (maning) kaki-nininé inyong angger ko wong sing bener.”

## 44:37

Apa dhéwéké kabéh (kaum musrik) sing lewih apik apa kaum Tubba’, [^797] lan wong-wong sing seurungé dhéwéké kabéh sing wis Ingsun tumpes merga dhéwéké kabéh kuwé wong-wong sing akéh dosané.

[^797]: Tubba’ yakuwé gelar nggo raja-rajané suku Himyar lan Tubba’.

## 44:38

Lan ora pisan-pisan Ingsun dolanan nyiptakna langit lan bumi lan apa sing ana neng antarané sekloroné.

## 44:39

Ora-orané Ingsun ciptakna sekloroné kejaba kanthi haq (bener) ning akéh-akéhé dhéwéké padha ora ngaweruhi.

## 44:40

Temen, neng dina putusan (dina Kiyamat) kuwé wektu sing déjanjékna maring wong-wong kuwé kabéh,

## 44:41

yakuwé neng dina (rikala) sewiji batir babar pisan ora bisa awéh piguna maring batir liyané, lan dhéwéké kabéh ora olih pitulungan,

## 44:42

kejaba wong sing déparingi kewelasan (rahmat) déning Gusti Allah. Temen, Penjenengan Mahadigdaya, Mahaasih.

## 44:43

Temen wit zaqqum kuwé,

## 44:44

panganan nggo wong sing akéh dosané.

## 44:45

Kayadéné jér-jéran tembaga sing umeb neng njero weteng,

## 44:46

kayadéné umebé banyu sing banget panasé.

## 44:47

“Cekelen dhéwéké, banjur géréd dhéwéké nganti butul tengah-tengahé neraka,

## 44:48

banjur siramna maring neng ndhuwur sirahé siksa (sekang) banyu sing banget panasé.”

## 44:49

“Rasakna, setemené ko kabéh nyata-nyata wong sing digdaya lan mulya.”

## 44:50

Temen, kiyé siksa sing gemiyén ko padha mamangna.

## 44:51

Temen wong-wong sing semarah (takwa) padha manggon neng papan sing aman,

## 44:52

(yakuwé) neng sejeroné kebon kebon lan sumber-sumber banyu,

## 44:53

wong wong kuwé padha nganggo sutra sing alus lan kandel (njagong) adhep-adhepan,

## 44:54

mengkana kuwé, banjur Ingsun paringna maring dhéwéké kabéh jodho (rupa) widadari sing matané maen.

## 44:55

Neng njeroné dhéwéké padha bisa njaluk sekabéh werna woh-wohan kanthi aman lan ayem-tentrem, [^798]

[^798]: Tanpa kewatir kentongan utawa kewatir lara.

## 44:56

Wong-wong kuwé ora bakal ngrasakna mati neng njeroné seliyané pati sing kawitan (neng dunya). Gusti Allah ngayomi dhéwéké kabéh sekang siksa neraka,

## 44:57

kuwé minangka anugrah sekang Pengéranmu. Mengkana kuwé kemenangan sing agung.

## 44:58

Temen, Ingsun gampangna Al-Qur’an kuwé karo basané sliramu supayané dhéwéké padha olih piwulang.

## 44:59

Mangka enténana; temen, dhéwéké kabéh (uga lagi) ngenténi.

## 45:1

Haa miim.

## 45:2

Kitab (kiyé) déturunaken sekang Gusti Allah Sing Mahadigdaya, Mahawicaksana.

## 45:3

Temen, neng langit lan bumi nyata-nyata ana tandha-tandha (kewasané Gusti Allah) tumrap wong-wong sing precaya (mukmin).

## 45:4

Lan neng penciptanané ko kabéh lan neng titah (mahluk) obah sing duwé nyawa sing semebar (neng bumi) ana tandha-tandha (agungé Gusti Allah) tumrap kaum sing precaya,

## 45:5

lan neng ganti-gemantiné awan lan wengi lan udan sing déturunaken déning Gusti Allah sekang langit banjur kanthi (banyu udan) kuwé déuripna déning Penjenengané bumi sewisé mati (garing) lan neng mubengé angin ana tandha-tandha (agungé Gusti Allah) tumrap kaum sing mengerténi.

## 45:6

Kuwé ayat-ayat-É Gusti Allah sing Ingsun wacakna maring sliramu kanthi sebeneré; mangka kanthi ucapan endi maning wong-wong kuwé bakal padha precaya sewisé Gusti Allah lan ayat-ayat-É.

## 45:7

Cilaka banget tumrap saben wong sing akéh gorohé lan akéh dosané,

## 45:8

(yakuwé) wong sing ngrungokna ayat-ayat-É Gusti Allah rikala déwacakna maring dhéwéké, ning dhéwéké tetep ngagul-agulna awaké kaya-kaya dhéwéké ora ngrungokna kuwé. Mangka élingna dhéwéké kanthi siksa sing perih.

## 45:9

Lan angger dhéwéké ngaweruhi semendhing ngenani ayat-ayat-É Ingsun, mangka (ayat ayat kuwé) dédadékna perguyon. Dhéwéké kabéh kuwé sing bakal nampa siksa sing nisthakna.

## 45:10

Neng ngarepé dhéwéké kabéh (ana) neraka Jahanam lan ora bakal migunani semendhing-mendhinga tumrap dhéwéké kabéh apa sing wis dhéwéké padha pergawé lan uga ora (migunani) apa sing dhéwéké padha dadékna pengayom-pengayomé (dhéwéké) seliyané Gusti Allah. Lan dhéwéké bakal padha nampa siksa sing gedhé.

## 45:11

Kiyé (Al-Qur’an) dadi pitudhuh. Lan wong-wong sing padha ngingkari ayat-ayat-É Pengérané dhéwéké bakal padha nampa siksa sing banget perihé.

## 45:12

Gusti Allah sing nundhukna segara nggo ko kabéh supaya prahu-prahu padha bisa mlaku neng nduwuré (segara) kanthi préntah-É, lan supaya ko kabéh bisa nggolét sebagéan kanugrahan-É lan supaya ko kabéh padha kesuwun (sukur).

## 45:13

Lan Penjenengané nundhukna apa sing ana neng langit lan apa sing neng bumi nggo ko kabéh (minangka dadi kewelasan) sekang Penjenengané. Temen, neng njeroné prekara sing mengkana kuwé nyata-nyata ana tandha-tandha (agungé Gusti Allah) tumrap wong-wong sing padha nalar.

## 45:14

Dhawuha (Muhammad) maring wong-wong sing padha precaya preyogané dhéwéké padha ngampurani wong-wong sing ora wedi maring dina-dinané Gusti Allah [^799] merga Penjenengané bakal paring piwales maring sewiji kaum sepadhan karo apa sing wis dhéwéké padha pergawé.

[^799]: Dina-dina rikala  mangsané Gusti Allah nibakna siksan maring dhéwéké kabéh

## 45:15

Sapa wongé nglakoni kebecikan mangka kuwé nggo awaké dhéwék, lan sapa wongé nglakoni kejahatan mangka kuwé bakal nibani awaké dhéwék, banjur maring Pengéranmu ko kabéh bakal débalékna.

## 45:16

Lan temen, maring Bani Israil wis Ingsun paringna Kitab (Taurat), kekuwasan lan kenabian, Ingsun nugrahakna maring dhéwéké kabéh rejeki sing apik lan Ingsun punjulna dhéwéké ingatasé bangsa-bangsa (neng wektu kuwé).

## 45:17

Lan Ingsun paringna maring dhéwéké kabéh keterangan-keterangan sing cetha ngenani urusan (agama); mangka dhéwéké ora pesulayan kejaba sewisé teka ilmu maring dhéwéké kabéh merga drengki (sing ana) neng antarané dhéwéké kabéh. Temen, Pengéranmu bakal paring putusan maring dhéwéké kabéh neng dina Kiyamat ingatasé prekara sing dhéwéké  padha persulayakna.

## 45:18

Banjur Ingsun dadékna sliramu (Muhammad) mélu saréngat (aturan) sekang agama kuwé, mangka padha mélua (saréngat kuwé) lan aja pisan-pisan sliramu nuruti kepinginané wong-wong sing padha ora ngaweruhi.

## 45:19

Temen, dhéwéké  ora bakal padha bisa ngindhakna sliramu semendhing-mendhinga sekang (siksané) Gusti Allah. Lan temen, wong-wong sing padha aniaya (dolim) kuwé sebagéan dadi pengayom tumrap sing liyané, aridené Gusti Allah dadi pengayomé wong-wong sing padha semarah (takwa).

## 45:20

(Al-Qur’an) kiyé dadi waton tumrap menungsa, pituduh lan kewelasan (rahmat) nggo wong-wong sing padha precaya.

## 45:21

Apa wong-wong sing nindakna kejahatan kuwé padha ngira lamon Ingsun bakal nyadoni dhéwéké kabéh kaya wong-wong sing padha precaya lan sing nindakna kebecikan, yakuwé ora béda neng penguripan lan patiné dhéwéké kabéh? Banget alané pengira-irané dhéwéké kabéh kuwé.

## 45:22

Lan Gusti Allah ndadékna langit lan bumi kanthi tujuan sing sejati (hak) lan supaya saben awak-awakan déparingi piwales selaras karo apa sing wis dépergawé  lan dhéwéké kabéh ora bakal dékapitunani.

## 45:23

Mangka apa ko nglakon weruh wong sing ndadékna hawa nepsuné dadi sembahan lan Gusti Allah ngejorna dhéwéké kesasar kanthi sekawuningan-É, [^800] lan Gusti Allah wis ngunci pengrungu lan atiné lan uga ndelah tutup ingatasé pendelengé dhéwéké? Mangka sapa sing kewawa awéh pituduh sewisé Gusti Allah (ngejorna dhéwéké kesasar?) Kenangapa ko kabéh padha ora ngalap piwulangan?

[^800]: Gusti Allah ngejorna wong kuwé kesasar merga Gusti Allah wis ngawuningani lamon dhéwéké ora nrima pitudhuh-pitudhuh sing déparingna.

## 45:24

Lan dhéwéké padha ngucap, “Penguripan kiyé mung penguripan neng ndunya thok, inyong kabéh padha mati lan inyong kabéh padha urip, lan ora nana sing ngrusak inyong kabéh kejaba mangsa.” Ning dhéwéké kabéh ora padha duwé ilmu ngenani kuwé, dhéwéké mung padha ngira-ira thok.

## 45:25

Lan angger maring dhéwéké kabéh déwacakna ayat-ayat-É Ingsun sing cetha, ora nana bantahané dhéwéké seliyané ngucap, “Uripna maning kaki-nininé inyong kabéh, angger ko wong sing padha bener.”

## 45:26

Dhawuha, “Gusti Allah sing nguripna banjur matékna ko kabéh, sewisé kuwé ngumpulna ko kabéh neng dina Kiyamat sing ora demamangna maning; ning akéh-akéhé menungsa padha ora ngaweruhi.”

## 45:27

Lan kagungané Gusti Allah praja langit lan bumi. Lan neng dina kedadéané Kiyamat, bakal kapitunan neng dina kuwé wong-wong sing padha nglakoni keluputan (dosa).

## 45:28

Lan (neng dina kuwé) sliramu bakal weruh saben umat padha sidheku. Saben umat detimbali nggo (ndeleng) buku cathetan lakoné. Neng dina kuwé ko padha déparingi piwales ingatasé apa sing wis ko kabéh padha pergawé.

## 45:29

(Gusti Allah dhawuh), “Kiyé Kitab (cathetan) Ingsun sing nyritakna maring ko kabéh kanthi sebener-beneré. Setemené Ingsun wis préntah nyathet apa sing wis ko kabéh pergawé.”

## 45:30

Mangka anadéné wong-wong sing padha precaya lan nglakoni kebecikan, mangka Pengéran nglebokna dhéwéké kabéh maring njero kewelasané (rahmat) Penjenengané (suwarga). Mengkana kuwé kemenangan (kebegyan) sing nyata.

## 45:31

Lan anadéné (maring) wong-wong sing padha kapir (dédhawuhna), “Apa ora ayat-ayat-É Ingsun wis déwacakna maring ko kabéh ning ko padha ngagul-agulna awak lan ko kabéh dadi wong sing padha gawé dosa?”

## 45:32

Lan angger déucapna (maring ko kabéh), “Temen janjiné Gusti Allah kuwé bener lan dina Kiyamat ora demamangna anané, ko padha semaur, “Inyong kabéh ora ngerti apa kuwé dina Kiyamat. Inyong mung padha ngira-ngira lan inyong kabéh ora precaya (yakin).”

## 45:33

Lan dadi nyata nggo dhéwéké kabéh kealanan-kealanan sing dhéwéké padha pergawé lan (temen) kelakon (siksa) ingatasé dhéwéké kabéh sing gemiyén padha dhéwéké perguyokna.

## 45:34

Lan maring dhéwéké kabéh dédhawuhna, “Neng dina kiyé Ingsun nglalékna ko kabéh kayadéné ko wis padha nglalékna sapatemon  (karo) dinamu kiyé; lan panggonanmu bali kuwé neraka, lan ora pisan-pisan bakal ana sing tulung maring ko kabéh.

## 45:35

Sing mengkana kuwé, merga setemené ko wis padha ndadékna ayat-ayat-É Gusti Allah dadi perguyon, lan ko wis padha kapusan déning penguripan dunya.” Mangka neng dina kiyé dhéwéké padha ora détokna sekang neraka lan uga dhéwéké ora padha  déparingi wektu nggo mertobat.

## 45:36

Sekabéh pengalembana kagungané Gusti Allah, Pengéran (sing kagungan) langit lan bumi, Pengérané sekabéh ngalam.

## 45:37

Lan mung kagem Penjenengané sekabéh keluhuran neng langit lan bumi. Lan Penjenengané Sing Mahadigdaya, Mahawicaksana.

## 46:1

Haa Miiim.

## 46:2

Kitab kiyé déturunaken sekang Gusti Allah Sing Maha Digdaya, Maha Wicaksana.

## 46:3

Ingsun ora nyiptakna langit lan bumi lan apa sing ana neng antarané sekloroné kejaba kanthi (tujuan) sing sejati (hak) lan sejeroné wektu sing wis détemtokna. Ning wong-wong sing mbangkang (kapir), padha mléngos sekang pengéling-éling sing déparingna maring dhéwéké kabéh.

## 46:4

Dhawuha (Muhammad), “Terangna (maring inyong) ngenani apa sing ko padha sembah seliyané Gusti Allah; tidhokna maring inyong apa sing wis dhéwéké ciptakna sekang bumi, utawa apa ana urun-urun sekang dhéwéké neng (penciptanan) langit? Gawakna maring inyong kitab sing seurungé (Al-Qur’an) kiyé utawa tinggalan sekang kawruhé (wong-wong gemiyén) angger ko kabéh wong sing bener.”

## 46:5

Lan sapa sing lewih kesasar tenimbang wong-wong sing nyembah seliyané Gusti Allah (sembahan) sing ora bisa ngeparengna  (penyuwun)é nganti butul dina Kiyamat lan dhéwéké (sembahan mau) padha kelalén sekang nggatékna penyuwunané wong-wong kuwé?

## 46:6

Lan angger menungsa dékumpulna (neng dina Kiyamat), sembahan kuwé dadi mungsuhé wong-wong mau lan ngingkari pemujan-pemujan sing délakoni déning wong-wong kuwé maring dhéwéké.

## 46:7

Lan angger dhéwéké padha déwacakna ayat-ayat-É Ingsun sing cetha, wong-wong sing mbangkang (kapir) ngucap rikala bebener kuwé teka maring dhéwéké, “Kiyé sihir sing nyata,”

## 46:8

Malah dhéwéké padha ngucap, “Sliramu (Muhammad) wis gawé-gawé (Al-Qur’an).” Dhawuha, “Angger inyong gawé-gawé (Al-Qur’an) mangka ko ora kewawa semendhing-mendhinga ngindhakna inyong sekang siksané Gusti Allah. Penjenengané lewih ngawuningani apa sing ko padha ucapna ngenani (Al-Qur’an) kuwé. Cukup Penjenengané dadi seksi antarané inyong karo ko kabéh. Penjenengané Maha Ngampura, Mahaasih.”

## 46:9

Dhawuha (Muhammad), “Inyong udu utusan sing kawitan neng antarané para utusan lan inyong ora ngerti ngenani apa sing bakal dépergawé  maring inyong lan maring ko kabéh. Inyong mung nuruti maring apa sing dédhawuhna maring inyong lan inyong mung tukang awéh pengéling-éling sing nggenahna.”

## 46:10

Dhawuha, “Terangna maring inyong kepriwé penemumu lamon sebeneré (Al-Qur’an) kiyé teka sekang Gusti Allah lan ko padha ngingkari kuwé, mangkané ana seksi siji sekang Bani Israil [^801] sing ngakoni (beneré) sing serupa karo sing désebut neng (Al-Qur’an) banjur dhéwéké precaya, ko padha ngagul-agulna awakmu dhéwék. Temen, Gusti Allah ora paring pitudhuh maring wong-wong sing padha aniaya (dolim).

[^801]: Sing démaksud “wong siji sekang Bani Israil” kuwé Abdullah bin Salam, dhéwéké ngakoni precaya maring Kanjeng Nabi Muhammad sewisé nggatékna lamon neng antarané isi Al-Qur’an ana sing padha karo Taurat kayadéné ajaran tauhid, janji lan ancaman, kenabiané Kanjeng Nabi Muhammad, anané penguripan akhérat lan liya-liyané.

## 46:11

Lan wong-wong sing mbangkang (kapir) ngucap maring wong-wong sing padha precaya, “Sekirané Al-Qur’an kuwé sewiji-wiji sing apik mesthi dhéwéké ora pantes padha ndhingini inyong kabéh (ngprecayai) maring kuwé.” [^802] Ning merga dhéwéké padha ora olih pituduh kanthi kuwé, mangka dhéwéké bakal padha ngucap, “Kiyé apus-apus sing lawas.”

[^802]: Lamon wong-wong kapir kuwé ngina wong-wong Islam kanthi ngucap, “Sekirané Al-Qur’an kuwé bener mesti inyong lewih dhisit precaya maring kuwé tenimbang wong-wong sing miskin lan asor kayadéné Bilal, ‘Ammar, Suhaib, Habbab, lan liyané.

## 46:12

Lan seurungé (Al-Qur’an) kuwé wis ana Kitabé Musa minangka dadi pituduh lan kewelasan (rahmat). Lan (Al-Qur’an) kiyé dadi kitab sing mbenerna nganggo basa Arab nggo awéh pengéling-éling maring wong-wong sing aniaya (dolim) lan awéh werta bebungah maring wong-wong sing temindak apik.

## 46:13

Setemené wong-wong sing padha ngucap, “Pengéranku kuwé Gusti Allah,” banjur dhéwéké padha tetep mersudi (istiqomah) [^803] ora nana rasa kewatir tumrap dhéwéké kabéh lan dhéwéké (uga) ora padha susah neng ati.

[^803]: Teguh kemantepané neng prekara tauhid lan ajeg temindak apiké.

## 46:14

Dhéwéké kabéh kuwé para warga suwarga, langgeng neng njeroné; minangka dadi piwales ingatasé apa sing wis dhéwéké padha pergawé.

## 46:15

Lan Ingsun préntahna maring menungsa supaya padha temindak apik maring wong tuwa sekloroné. Biyungé wis ngandhut dhéwéké kanthi rekasa lan nglairna dhéwéké kanthi rekasa (uga). Wektuné ngandhut nganti butul nyapih lawasé telung puluh wulan, saéngga angger dhéwéké (anaké kuwé) wis diwasa lan umuré nganti butul patang puluh taun, dhéwéké nyenyuwun, “Dhuh Pengéran kula, mugi paring pitedah dhateng kula supados kula saged nyukuri nékmat (paringan) Penjenengan ingkang empun dipun paringaken dhateng kula lan dhateng tiyang sepuh kula lan supados kula saged nglampahi kesaénan ingkang Penjenengan renani, lan mugi paringi kula kesaénan ingkang badhé mili dugi dhateng anak-putu kula. Saéstu, kula sami mertobat dhateng Penjenengan lan éstu, kula kelebet tiyang semarah (muslim).”

## 46:16

Dhéwéké kabéh kuwé wong-wong sing Ingsun tampani laku apiké sing wis dhéwéké lakoni, lan (wong-wong) sing Ingsun ampura kesalahan-kesalahané, (dhéwéké bakal padha dadi) warga-warga neng suwarga. Kuwé janji sing bener sing wis déjanjékna maring dhéwéké kabéh.

## 46:17

Lan wong sing ngucap maring wong tuwané, “Ah.” [^804] Apa ko sekloron ngélingna maring inyong lamon inyong bakal détangékna (sekang kubur), mangkané sewetara umat seurungé inyong wis padha keliwat? Banjur wong tuwané sekloron nyuwun pitulungan maring Gusti Allah (kanthi ngucap), “Cilaka ko, mara precayaa ko! Setemené janjiné Gusti Allah kuwé bener.” Banjur dhéwéké (anak kuwé) ngucap, “Kiyé mung dongéngé wong-wong gemiyén.”

[^804]: Tembung-tembung, kalimat, utawa sasmita  sing nadané nantang.

## 46:18

Dhéwéké kabéh kuwé wong-wong sing wis mesthi kepatrapan pepesthi (siksa) bareng karo umat-umat gemiyén seurung dhéwéké, sekang (golongan) jin lan menungsa. Dhéwéké kabéh kuwé wong-wong sing padha kapitunan.

## 46:19

Lan saben wong olih drajat sepadhan karo apa sing wis dhéwéké padha lakoni lan supaya Gusti Allah nyukupna piwales tindak beciké dhéwéké kabéh lan dhéwéké ora padha dékapitunani.

## 46:20

Lan (élinga) neng dina (rikala) wong-wong sing padha mbangkang (kapir) déadhepna maring neraka (karo déucapna maring dhéwéké), “Ko wis padha ngentongna (rejeki) sing apik nggo penguripan dunyamu lan ko wis padha seneng-seneng (nékmati) kuwé, mangka neng dina kiyé ko kabéh dewales kanthi siksa sing nisthakna merga ko padha gemedhé neng bumi tanpa merdulekna babener lan merga ko padha gawé duraka (ora manut maring Gusti Allah).”

## 46:21

Lan élinga (Hud) seduluré kaum ’Ad yakuwé rikala dhéwéké ngélingna kaumé ngenani gunung-gunung wedhi setemené wis keliwat pirang-pirang wong sing awéh pengéling-éling seurungé lan sewisé (kanthi ngucap), “Aja pisan-pisan ko padha nyembah seliyané Gusti Allah, inyong temen kewatir setemené mengko ko padha ketiban siksa neng dina sing gedhé.”

## 46:22

Dhéwéké padha semaur, “Apa ko teka maring inyong nggo mléngosna inyong sekang (mundhi) sembahan-sembahané inyong kabéh? Mangka tekakna maring inyong kabéh siksa sing wis ko ancamna nggo inyong angger ko kelebu wong sing bener.”

## 46:23

Dhéwéké (Hud) ngucap, “Setemené ilmu (ngenani kuwé) mung neng ( astané) Gusti Allah, lan inyong (mung) mbutulna maring ko kabéh apa sing déwahyokna maring inyong, ning inyong weruh ko  kuwé kaum sing padha temindhak bodho.”

## 46:24

Mangka rikala dhéwéké padha weruh siksa kuwé sing rupané lamuk sing temuju maring tanah-tanah lebaké, dhéwéké padha ngucap, “Kiyé lamuk sing bakal nurunaken udan maring dhéwék kabéh.” (Udu!) Ning kuwé siksa sing ko jaluk supaya dégelisna tekané (yakuwé) angin sing ngemu siksa sing perih,

## 46:25

sing ngajurna samubarang kabéh kanthi préntahé Pengérané, saéngga dhéwéké kabéh (kaum ‘Ad) dadi ora keton maning (neng bumi) kejaba mung (tilas-tilasé) papan panggonané dhéwéké kabéh. Mengkana kuwé Ingsun paring piwales maring kaum sing padha gawé dosa.

## 46:26

Lan temen, Ingsun wis nguwatna kelunggguhané dhéwéké kabéh (kanthi kemakmuran lan kekuwatan) sing urung nglakon Ingsun paringna maring ko kabéh, lan ingsun wis paring maring dhéwéké pengrungu, pendelengan, lan ati; ning pengrungu, pendelengan lan atiné dhéwéké  ora padha kanggo gawé semendhing-mendhinga tumrap dhéwéké kabéh, merga dhéwéké tansah padha ngingkari ayat-ayat-É Gusti Allah, lan (ancaman) siksa sing gemiyén padha dhéwéké perguyokna wis ngubengi dhéwéké kabéh.

## 46:27

Lan temen, wis ingsun tumpes negari-negari neng seubengé ko kabéh lan uga wis Ingsun genahna kanthi bolan-balén tandha-tandha (agungé Ingsun) supayané dhéwéké padha bali (mertobat).

## 46:28

Mangka kenangapa (brehala-brehala lan sembahan-sembahan) sing dhéwéké padha sembah seliyané Gusti Allah nggo ngepérekna dhéwéké (maring Gusti Allah) ora bisa nulungi dhéwéké kabéh? Malah sembahan-sembahan kuwé wis ilang sekang dhéwéké? Lan kuwé akibat gorohé dhéwéké kabéh lan apa sing gemiyén dhéwéké padha gawé-gawé.

## 46:29

Lan (élinga) rikala Ingsun adhepna maring sliramu (Muhammad) rombongan jin sing padha ngrungokna (wacanan) Al-Qur’an, mangka rikala dhéwéké nekani (pewacanané) dhéwéké padha ngucap, “Menenga ko kabéh! (nggo ngrungokna)!” Mangka rikala wis rampung dhéwéké padha bali maring kaumé (nggo) awéh pengéling-éling.

## 46:30

Dhéwéké padha ngucap, “Hé kaumé inyong! Temen, inyong wis padha ngrungokna Kitab (Al-Qur’an) sing déturunaken sewisé Musa, mbenerna (kitab kitab) sing teka seurungé, nuntun maring bebener lan maring dalan sing jejeg.

## 46:31

Hé kaumé inyong kabéh! Tampanana (pengajék-ajéké) wong (Muhammad) sing ajék maring Gusti Allah. Lan padha precayaa (precaya) maring Penjenengané, mesthi Penjenengané bakal ngampurani dosa-dosamu lan ngeculna ko kabéh sekang siksa sing perih.

## 46:32

Lan sapa wongé sing ora nrima (pengajék-ajék) wong sing ajék maring Gusti Allah (Muhammad) mangka dhéwéké ora bakal bisa ngeculna awaké dhéwék sekang siksané Gusti Allah neng bumi mangkané ora nana pengayom tumrap dhéwéké seliyané Gusti Allah. Dhéwéké kabéh neng sejeroné kesasar sing nyata.”

## 46:33

Lan apa dhéwéké ora padha nggatékna lamon setemené Gusti Allah sing nyiptakna langit lan bumi lan Penjenengané ora ngrasakna sayah merga nyiptakna kuwé kabéh, lan Penjenengané kewasa nguripna sing mati? Kaya kuwé; temen, Penjenengané Mahakewasa ingatasé samubarang kabéh.

## 46:34

Lan (élinga) neng dina (rikala) wong-wong sing kapir déadhepna maring dhéwéké kabéh (dhéwéké arep padha détakoni), “Apa ora siksa kiyé nyata?” Dhéwéké padha semaur, “Nggih  nyata, sekawit (sekawit) Pengérané kula sami.” Gusti Allah dhawuh, “Mangka rasakna siksa kiyé, merga gemiyén ko padha ngingkari kuwé.”

## 46:35

Mangka sing sabar sliramu (Muhammad) kayadéné sabaré rasul-rasul sing padha duwé ati teguh lan aja pisan-pisan sliramu nyuwun supaya siksa dégelisna (tekané) nggo dhéwéké kabéh. Neng dina dhéwéké padha weruh siksa sing déjanjékna, dhéwéké padha krasa kaya-kaya dhéwéké manggon (neng dunya) mung sedhéla neng wektu awan. Wajibé sliramu mung mbutulna. Mangka ora nana sing détumpes kejaba kaum sing padha pasék (ora manut maring Gusti Allah).

## 47:1

Wong-wong sing mbangkang (kapir) lan ngalang-alangi (menungsa) sekang dalané Gusti Allah, Gusti Allah mbusek kabéh amal (temindak becik)é dhéwéké kabéh.

## 47:2

Lan wong-wong sing padha precaya (precaya maring Gusti Allah) lan nindakna kebecikan uga precaya maring apa sing déturunaken maring Muhammad, lan kuwé bebener sekang Pengérané dhéwéké kabéh, Gusti Allah mbusek kesalahan-kesalahané wong-wong kuwé lan ndandani kahanané dhéwéké kabéh.

## 47:3

Sing mengkana kuwé, merga setemené wong-wong kapir padha ngetutna sing batil (kesasar) lan setemené wong-wong sing precaya padha ngetutna bebener sekang Pengérané dhéwéké kabéh. Mengkana kuwé Gusti Allah gawé peumpaman-peumpaman nggo (para) menungsa.

## 47:4

Mangka angger ko padha ketemu karo wong-wong sing kapir (neng palagan perang) mangka gebuga watang guluné dhéwéké kabéh. Seterusé angger ko wis padha ngalahna wong-wong kuwé, tawanen dhéwéké kabéh. Lan sewisé kuwé ko padha kena mbébasna dhéwéké kabéh utawa nampani tebusan nganti butul perangé rampung. Mengkana kuwé, lan sekirané Gusti Allah ngersakna, mesthi Penjenengané numpes dhéwéké kabéh. Ning Penjenengan kersa nguji ko kabéh siji lan liyané. Lan wong sing padha gugur neng dalané Gusti Allah, Gusti Allah ora nyiya-nyiyakna amalé dhéwéké kabéh.

## 47:5

Gusti Allah bakal paring pituduh maring wong-wong kuwé lan ndandani kahanané dhéwéké kabéh,

## 47:6

lan nglebokna wong-wong kuwé maring suwarga sing wis demengertekna (déning Penjenengané) maring dhéwéké kabéh.

## 47:7

Hé wong-wong sing padha precaya! Angger ko padha nulungi (agamané) Gusti Allah, mesthi Penjenengané bakal nulungi ko kabéh lan neguhna pelungguhanmu.

## 47:8

Lan wong wong-wong sing kapir, mangka cilaka pisan dhéwéké kabéh lan Gusti Allah mbusek sekabéh amalé (temindak becike).

## 47:9

Sing mengkana kuwé merga dhéwéké padha wadheh apa (Al-Qur’an) sing déturunaken (déning) Gusti Allah, mangka Gusti Allah mbusek sekabéh amalé wong-wong kuwé.

## 47:10

Mangka apa wong-wong kuwé ora nglakon padha lelungan neng bumi, saéngga bisa nggatékna kaya apa wekasané wong-wong sing seurungé dhéwéké kabéh. Gusti Allah wis numpes dhéwéké kabéh  lan tumrap wong-wong kapir bakal nampa (nasib) sing serupa kuwé.

## 47:11

Sing mengkana kuwé merga Gusti Allah pengayom tumrap wong-wong sing padha precaya, éwadéné wong-wong sing mbangkang (kapir) ora nana pengayom tumrap dhéwéké kabéh.

## 47:12

Temen, Gusti Allah bakal nglebokna wong-wong sing padha precaya lan nglakoni kebecikan maring njero suwarga sing neng ngisoré mili bengawan-bengawan. Lan wong-wong sing mbangkang (kapir) padha nékmati kesenengan (dunya) lan dhéwéké padha mangan kayadéné kéwan mangan; lan (mbésuk) neraka dadi papan panggonané dhéwéké kabéh.

## 47:13

Lan sepira akéhé negari sing (wargané) lewih kuwat tenimbang (warga) negariné sliramu (Muhammad) sing wis ngurak sliramu kuwé. Ingsun wis numpes dhéwéké kabéh; mangka ora nana sijia wong sing nulungi wong-wong kuwé.

## 47:14

Mangka apa wong sing cekelan maring keterangan sing teka sekang Pengérané padha karo wong sing dédadékna ngrasa éndah tumrap dhéwéké penggawéané sing ala lan nuruti kepénginané?

## 47:15

Peumpamané taman suwarga sing déjanjékna maring wong-wong sing padha semarah (takwa); neng kana ana bengawan-bengawan sing banyuné ora anta, lan bengawan-bengawan (banyu) susu sing ora owah rasané. Lan bengawan-bengawan khamar (ciu sing ora gawé wuru) sing enak rasané tumrap sapa sing nginum. Lan bengawan madu sing murni. Neng njeroné (suwarga) dhéwéké padha nampa werna-werna woh-wohan lan pengampura sekang Pengérané. Apa padha dhéwéké kabéh karo wong-wong sing padha langgeng neng neraka lan déparingi inuman karo banyu sing umeb saéngga ususé mbrodholi?

## 47:16

Lan neng antarané wong-wong kuwé ana sing krungu pengucapé sliramu (Muhammad), ning angger dhéwéké padha metu sekang sisihmu dhéwéké ngucap maring wong sing wis déwéhi ilmu (batir-batiré Nabi), “Apa sing déucapna miki?” Dhéwéké kuwé wong-wong sing dekunci atiné déning Gusti Allah lan nuruti kepénginané dhéwék.

## 47:17

Lan wong-wong sing olih pituduh, Gusti Allah bakal nambah pituduh maring dhéwéké lan nganugrahi semarahé dhéwéké kabéh.

## 47:18

Mangka apa maning sing dhéwéké padha tunggu-tunggu seliyané Kiyamat sing bakal teka maring dhéwéké kanthi dadakan merga tandha-tandhané temen wis teka. Mangka apa gunané tumrap dhéwéké sadharé dhéwéké kabéh angger (dina Kiyamat) kuwé wis teka?

## 47:19

Mangka kawruhana lamon ora nana Pengéran sing patut désembah seliyané Gusti Allah lan padha nyuwuna pengampura ingatasé dosamu lan (dosané) wong-wong mukmin, lanang lan wadon. Lan Gusti Allah ngawuningani papan usaha lan papan panggonanmu kabéh.

## 47:20

Lan wong-wong sing padha precaya ngucap, “Kenangapa ora nana sewiji surah (ngenani préntah lelabuh/jihad) sing déturunaken?” Mangka angger ana sewiji surah sing déturunaken sing genah maksudé lan neng njeroné kesebut (préntah) perang, sliramu weruh wong-wong sing neng njero atiné ana prenyakit bakal padha ndeleng maring sliramu kayadéné pendelengé wong sing semaput merga wedi mati. Ning kuwé lewih pantes tumrap wong-wong kuwé.

## 47:21

(Sing lewih apik nggo dhéwéké kabéh kuwé) manut-miturut (maring Gusti Allah) lan ngucap tembung sing apik. Merga lamon préntah (perang) détetepna (dhéwéké padha ora seneng). Mangkané angger dhéwéké padha nyata-nyata (precaya) maring Gusti Allah mesthi sing mengkana kuwé lewih apik tumrap dhéwéké kabéh.

## 47:22

Mangka apa sekirané ko padha kewasa, ko bakal padha gawé kerusakan neng bumi lan padha medhot srawung peseduluran?

## 47:23

Dhéwéké kabéh kuwé wong-wong sing désupatani déning Gusti Allah; banjur dégawé budheg (pengrungoné) lan dewutakna pendelengé.

## 47:24

Mangka apa dhéwéké padha ora ngangen-angen Al-Qur’an, utawa (pancén) atiné dhéwéké wis padha dekunci?

## 47:25

Setemené wong-wong sing padha balik (maring kapir) sewisé pituduh kuwé genah tumrap dhéwéké, sétan sing ngarih-arih dhéwéké lan ndawakna pengangen-angené dhéwéké kabéh.

## 47:26

Sing mengkana kuwé, merga setemené dhéwéké wis padha ngucap maring wong-wong (Yahudi) sing ora seneng maring apa sing déturunaken déning Gusti Allah, “Inyong kabéh bakal manut maring sliramu neng sewetara urusan,” ning Gusti Allah ngawuningwni wewadiné dhéwéké kabéh.

## 47:27

Mangka kepriwé (nasibé wong-wong kuwé) angger malaékat (juru pati) njabud nyawané dhéwéké, nggebug rai lan gigiré dhéwéké kabéh?

## 47:28

Sing mengkana kuwé merga setemené wong-wong mau padha nuruti apa sing ndadékna benduné Gusti Allah lan wadheh (apa sing gawé) karenané Penjenengané; merga kuwé Gusti Allah mbusek amal kebecikané dhéwéké kabéh.

## 47:29

Utawa apa wong-wong sing neng njero atiné ana prenyakit ngira lamon Gusti Allah ora bakal ngetonaken drengkiné dhéwéké kabéh?

## 47:30

Lan sekirané Ingsun ngersakna, mesthi Ingsun weruhna dhéwéké kabéh maring sliramu (Muhammad) saéngga sliramu nyata-nyata bisa mengerténi wong-wong kuwé karo tandha-tandhané, lan sliramu nyata-nyata bakal mengerténi dhéwéké kabéh sekang carané wicara lan Gusti Allah ngawuningani sekabéh amal penggawéanmu.

## 47:31

Lan temen, Ingsun nyata-nyata bakal nguji ko kabéh saéngga Ingsun ngawuningani wong-wong sing nyata-nyata padha lelabuh (jihad) lan sabar neng antarané ko kabéh lan bakal Ingsun uji kahanané ko kabéh.

## 47:32

Setemené wong-wong sing padha mbangkang (kapir) lan ngalang-alangi (wong liya) maring dalané Gusti Allah karo mungsuhi Rasul sewisé ana pituduh sing genah nggo dhéwéké kabéh, dhéwéké ora bakal padha dadi mudarat (bahaya) maring Gusti Allah semendhing-mendhinga. Lan mbésuk Gusti Allah mbusek sekabéh amalé dhéwéké kabéh.

## 47:33

Hé wong-wong sing padha precaya! Padha manut-mituruta maring Gusti Allah lan manuta maring rasul lan aja pisan-pisan ko padha ngrusak sekabéh amalmu.

## 47:34

Setemené wong-wong sing mbangkang (kapir) lan ngalang-alangi (wong liya) sekang dalané Gusti Allah, banjur dhéwéké padha mati sejeroné kahanan kapir, mangka Gusti Allah ora bakal ngampurani dhéwéké kabéh.

## 47:35

Mangka aja pisan-pisan ko padha ngasor lan njaluk rukun merga ko kabéh sing lewih unggul lan Gusti Allah (uga) bareng karo ko lan Penjenengané ora pisan-pisan bakal nyuda sekabéh amalmu.

## 47:36

Setemené penguripan dunya kuwé mung dolanan lan perguyon. Lan angger ko padha precaya lan semarah (takwa), Gusti Allah bakal paring ganjaran maring ko kabéh lan Penjenengané ora bakal mundhut bandhamu.

## 47:37

Sekirané Penjenengané mundhut bandha maring ko banjur maksa ko (supaya ngawéhna kabéh) mesthi ko bakal padha medhit lan Penjenengané bakal ngetonaken drengkimu.

## 47:38

Élinga, ko kabéh kuwé wong-wong sing dejék supayané nyumbangna (bandhamu) neng dalané Gusti Allah. Banjur neng antarané ko ana wong sing medhit, lan sapa sing medhit setemené dhéwéké mung medhit maring awaké dhéwék. Lan Gusti Allah Mahasugih éwadéné ko kabéh wong-wong sing butuh (maring Gusti Allah). Lan angger ko padha mléngos (sekang dalan sing bener) mesthi Penjenengané bakal ngganti (ko kabéh) kanthi kaum sing liyané; lan dhéwéké kabéh ora bakal (duraka) kayadéné ko kabéh (kiyé).

## 48:1

Temen,  Ingsun wis paring  kemenangan maring sliramu kanthi menang sing nyata.

## 48:2

Supaya Gusti Allah paring ngampura maring sliramu (Muhammad) sekang dosamu sing wis liwat lan sing arep teka uga supaya nyempurnakna nékmat Penjeneng-ané  maring sliramu lan nidhokna sliramu maring dalan sing jejeg,

## 48:3

lan supaya Gusti Allah nulung sliramu kanthi pitulung sing kuwat (akéh).

## 48:4

Penjenengané sing nurunaken ketentreman maring atiné wong-wong mukmin nggo nambah  precaya ingatasé precayae  dhéwéké (sing wis ana). Lan Gusti Allah kagungan wadya bala tentara neng langit lan bumi. [^805] Lan Gusti Allah Maha Ngawuningani, Mahawicaksana;

[^805]: Sing nulung sing dédadékna Gusti Allah kanggo wong-wong mukmin kayadéné malaékat, kéwan-kéwan, lisus, lan seliyané.

## 48:5

Supaya Pengérané nglebokna wong-wong mukmin lanang lan wadon maring  njero suwarga sing ana bengawané mili neng ngisoré. Dhéwéké kabéh langgeng  neng njeroné lan Penjenengané arep mbusek kesalahanané dhewéké kabéh, lan sing mengkana kuwé kebegyan gedhé sekang Gusti Allah,

## 48:6

lan Penjenengané nyiksa wong-wong munapék lanang lan wadon, lan (uga) wong-wong musrik lanang lan wadon sing duwé penyana ala maring Gusti Allah. Dhéwéké bakal padha olih giliran (siksa) sing ala, lan Gusti Allah bendu lan nyupatani dhéwéké kabéh lan  nyedhiakna neraka Jahanam nggo wong-wong mau. Lan (neraka Jahanam) kuwé seala-alané panggonan bali.

## 48:7

Lan kagungané Gusti Allah wadya bala  langit lan bumi. Lan Gusti Allah Mahadigdaya, Mahawicaksana.

## 48:8

Setemené Ingsun ngutus sliramu (Muhammad) nggo seksi, sing nggawa werta bebungah lan awéh ancaman,

## 48:9

supayané ko kabéh padha precaya maring Gusti Allah lan Rasul-E, nguwatna (agama)-Né¸ ngagungna Penjenengané, lan maha-nyecekna (maca tasbih) maring Penjenengané wektu ésuk lan soré.

## 48:10

Anadene wong-wong sing padha janji setiya maring sliramu (Muhammad), temen dhéwéké mung janji setiya maring Gusti Allah. Asta-Ne Gusti Allah neng dhuwur tangané dhéwéké kabéh, mangka sapa wongé sing nglanggar janjiné, mangka setemené nglanggar maring (janjiné) awaké dhéwék; lan sapa wongé setiya janjiné maring Gusti Allah, mangka Penjenengané arep paring  ganjaran sing gedhé.

## 48:11

Wong-wong Badui sing kéri (ora mélu perang Hudaibiyah) bakal padha ngucap maring sliramu, “Inyong padha ora kober  merga bandha lan kulawargané inyong kabéh. Mangka jalukna  ngampura nggo inyong kabéh.” Dhéwéké padha ngucapna sewiji mung kanthi ana neng lambéné apa sing ora nana neng njero atiné. Dhawuha (Muhammad), “Mangka sapa sing bisa ngalang-alangi kersané Gusti Allah, rikala  Penjenengané ngersakna  marabaya maring ko utawa Penjenengané ngersakna kebegyan  nggo ko kabéh? Temen, Gusti Allah Maha Ngawuningani apa baé sing ko padha pergawé.

## 48:12

Malah (mauné) ko padha nyana lamon Rasul lan wong-wong mukmin  ora pisan-pisan  bakal bali maning maring kulawargané dhewéké kabéh selawas-lawasé, lan dédadékna kerasa éndah sing mengkana kuwé neng njero atimu, lan ko padha duwé penyana kanthi penyana sing ala, merga kuwé ko kabéh dadi kaum sing rusak.

## 48:13

Lan sapa wongé ora precaya maring Gusti Allah lan Rasul-É, mangka setemené Penjenengané nyedhiakna nggo wong-wong kapir neraka sing mulab-mulab.

## 48:14

Lan mung kagungané Gusti Allah praja langit lan bumi. Gusti Allah paring  ampura sapa baé sing Penjenengané kersakna. Lan Gusti Allah Maha Ngampura, Mahaasih

## 48:15

Angger ko padha mangkat arep njikot barang-barang rampasan, wong-wong Badui sing ketinggal (ora mangkat perang) kuwé bakal ngucap, “Sekolihna inyong padha melu ko kabéh.” Dhéwéké  arep padha ngowahi janjiné maring Gusti Allah. Ucapna, “Ko kabéh ora pisan-pisan  olih mélu inyong, mengkéné kiyé sing wis détetepna Gusti Allah sekang kawitan.” Mangka  dhéwéké kabéh bakal ngucap, “Sebeneré ko padha drengki maring inyong.” Mangkan dhéwéké  ora padha ngerti kejaba  mung semendhing.

## 48:16

Ucapna maring wong-wong Badui sing ketinggal, “Ko arep dejek nggo (merangi) kaum sing duwé kekuwatan sing  gedhé, ko kudu padha merangi dhéwéké kejaba dhéwéké  tundhuk (mlebu Islam). Angger ko padha nuruti maring (pengajek kiyé) Gusti Allah bakal paring maring ko ganjaran sing apik, ning angger ko mléngos kayadéné sing wis ko lakoni seurungé, Pengjenengané bakal paring  siksa maring ko kanthi siksa sing perih.”

## 48:17

Ora nana dosa tumrap wong-wong sing wuta, wong-wong dengklang, lan wong-wong sing lara (rikala ora mélu perang). Sapa wongé manut maring Gusti Allah lan Rasul-E. Penjenengané bakal  nglebokna maring njero suwarga sing sengisoré ana bengawan sing mili. Lan sapa wongé mléngos Penjenengané  (Gusti Allah) bakal nyiksa kanthi siksa sing perih.

## 48:18

Temen, Gusti Allah paring idin maring wong-wong mukmin rikala  dhéwéké padha janji setiya maring sliramu (Muhammad) neng ngisor wit, Penjenengané  ngawuning-ani apa sing ana neng njero atiné dhéwéké, banjur Penjenengané paring ketentreman maring dhéwéké lan paring piwales maring dhéwéké kanthi kemenangan sing pérek,

## 48:19

lan bandha rampasan perang sing akéh sing bisa dhéwéké tampa. Lan Gusti Allah Mahadigdaya, Mahawicaksana.

## 48:20

Gusti Allah njanjékna maring ko kabéh bandha rampasan perang sing akéh sing bisa ko alap, mangka Penjenengané nggelisna (bandha rampasan perang) kiyé nggo ko kabéh [^806], lan Penjenengané nahan tangan menungsa sekang (nyilakani) ko (supaya ko kesuwun maring Penjenengané) lan supaya kedadean kuwé dadi bukti nyata nggo wong-wong mukmin lan supaya Penjenengané nuntun ko kabéh maring dalan sing jejeg.

[^806]: Gusti Allah njanjékna bandha rampasan perang sing akéh maring kaum muslimin. Sing kawitan, Gusti Allah paring neng Perang Khaibar.

## 48:21

Lan (kemenangan-kemenangan) ingatasé negari-negari liyané sing ko ora padha bisa ngira, ning setemené Gusti Allah wis nemtokna. Gusti Allah Mahakewasa ingatasé samubarang kabéh.

## 48:22

Lan umpamané wong-wong kapir kuwé merangi ko kabéh, mesti wong-wong kapir kuwé padha mbalik maring mburi (kalah); banjur dhéwéké ora bakal olih pengayom lan pitulung.

## 48:23

(Mengkana kuwé) hukumé Gusti Allah, sing wis ana kawit gemiyén, ko ora pisan-pisan  bakal nemu owah-owahan neng hukumé Gusti Allah kuwé.

## 48:24

Lan Penjenengané sing nyegah tangané dhéwéké (wong kapir) olihe (nyilakani) ko, lan uga (nyegah) tanganmu sekang (nyilakani) wong kapir neng tengah (kota) Mekah sewisé Gusti Allah menangna ko sekang dhéwéké. LanGusti Allah Maha Mriksani apa baé sing ko padha pergawé.

## 48:25

Wong-wong kapir padha ngalang-alangi ko kabéh mlebu maring Masjidilharam lan (ngalang-alangi) kéwan-kéwan kurban butul maring panggonané (sembeléhané). Lan angger ora merga ana wong-wong mukmin lanang lan wadon sing ko ora ngerti, mesti ko bakal  maténi dhéwéké sing njalari ko olih rubéda sing ko ora ngerténi. Merga Gusti Allah bakal nglebokna sapa baé sing Penjenengané kersakna  maring rahmat-É. Umpama dhéwéké padha kepisah, mesti Ingsun bakal nyiksa wong-wong kapir neng antarané dhéwéké kanthi siksa sing perih.

## 48:26

Rikala wong-wong sing  kapir nandur kesombongan neng njero atiné dhéwéké (yakuwé) kesombongan kebodhoan (jahiliyah), banjur Gusti Allah nurunaken ketentreman maring Rasul-E lan wong-wong mukmin; lan (Gusti Allah) majibna maring dhéwéké tetep tuhu nglakoni kalimat takwa [^807] lan dhéwéké lewih ngehaki ingatasé  kuwé lan patut nduwéni. Lan Gusti Allah Maha Ngawuningani samubarang kabéh.

[^807]: “Kalimat takwa” yakuwé kalimat tauhid lan nyucékna lakon manut maring Gusti Allah.

## 48:27

Temen, Gusti Allah bakal mbuktékna  maring Rasul-É ngenani benere impéné lamon sliramu mesthi bakal mlebu Masjidilharam, angger Gusti Allah kersa neng kahanan aman, kanthi nggundhuli rambut sirah lan nyendhekna kuwé, tur ko ora krasa wedi. Mangka Gusti Allah ngawuningani apa sing ko padha ora ngerténi lan seliyané kuwé Penjenengané wis paring kemenangan sing pérek. [^808]

[^808]: Sewetara seurungé kedadéan Perdamaian Hudaibiyah, Nabi Muhammad s.a.w ngimpi lamon slirané bareng karo para sahabaté mlebu maring kota Mekah lan Masjidilharam senjeroné kahanan  wong-wong kaé nggundhul rambut lan separoné maning nyindekna rambuté. Nabi dhawuh lamon ngimpiné kuwé bakalan kedadén. Banjur warta kiyé kesebar maring kaum muslimin, wong-wong munapék, lan wong-wong Yahudi lan Nasrani. Sewisé “Perdamaian Hudaibiyah” lan kaum muslimin neng wektu kuwé ora ngasi mlebu Mekah, mangka wong-wong munapék madani Nabi lan ngomongna lamon ngimpine nabi Muhammad s.a.w kuwé mung lomboan thok. Mangka temurun ayat kiyé sing nggenahna lamon ngimpi Nabi kuwé mesti arep kedadén nyata neng taun sing arep teka. Angger rikala taun kedadéné Perdamaian Hudaibiyah kuwé kaum muslimin melebu kota Mekah, mangka keslametané wong-wong sing ngumpetna precayaé sing manggon neng kota Mekah neng wektu kuwé bakal cilaka.

## 48:28

Penjenengané sing ngutus Rasul-É kanthi pituduh  lan agama sing bener supaya Penjenengané menangna sekang kabéh agama (liyané). Lan temen cukup Gusti Allah sing dadi seksi.

## 48:29

Muhammad kuwé utusané Gusti Allah lan wong-wong sing bareng karo slirané duwé laku keras maring wong-wong kapir, ning padha welas-asih karo kancané dhéwéké. Delengen dhéwéké padha rukuk lan sujud nggolét kanugrahané Gusti Allah lan idin-É Pengérané. Neng rainé dhewéké padha keton tandha-tandha tilasé sujud. Mengkana kuwé sipat-sipaté dhéwéké kabéh (sing wis ketulis) neng njero Taurat lan sipat-sipaté dhéwéké kabéh (sing ketulis) neng njero Injil, yakuwé kaya winih sing ngetokna sinomé, banjur sinom kuwé dadi kuwat banjur dadi gedhé lan jejeg neng dhuwur watangé; tanduran kuwé nyenengna atiné wong-wong sing nandur merga Gusti Allah bakal njéngkélaken atiné wong-wong kapir (kanthi kekuwatané wong-wong mukmin). Gusti Allah njanjékna maring wong-wong sing padha precaya lan nglakoni kebecikan neng antarané dhewéké, aampura lan ganjaran sing gedhé.

## 49:1

Hé wong-wong sing padha precaya! Aja pisan-pisan ko padha ndhisiti Gusti Allah lan Utusan-É [^809] lan padha semaraha (takwa) maring Gusti Allah. Temen, Gusti Allah Maha Midhanget, Maha Ngawuningani.

[^809]: Maksudé, wong-wong mukmin ora kena netepna sewiji hukum seurungé ana ketetepan sekang Gusti Allah lan Utusan-É.

## 49:2

Hé wong-wong sing padha precaya! Aja pisan-pisan ko padha ngrosakna sewaramu nglewihi sewarané Kanjeng Nabi, lan aja pisan-pisan ngucap maring slirané kanthi sewara rosa kayadéné rosané (sewara) sebagéané ko kabéh maring sing liyané, mengko ganjaranmu bisa kebusek éwadéné ko padha ora rumangsa.

## 49:3

Setemené wong-wong sing padha nglirihna sewarané neng sisihé Rasulullah, dhéwéké kabéh kuwé wong-wong sing wis déuji atiné déning Gusti Allah supayané padha semarah (takwa). Wong-wong kuwé bakal nampa pengampura lan ganjaran sing gedhé.

## 49:4

Setemené wong-wong sing ngundang sliramu (Muhammad) sekang senjabané senthong(mu) kuwé akéh-akéhé wong mau padha ora ngreti.

## 49:5

Lan sekirané wong-wong kuwé padha sabar nganti sliramu metu nemoni dhéwéké, mesthi bakal lewih becik tumrap dhéwéké kabéh. Lan Gusti Allah Maha Ngampura, Mahawelas.

## 49:6

Hé wong-wong sing padha precaya! Angger sewiji wong sing ala (pasék) teka maring ko kabéh nggawa sewiji werta, mangka detliti beneré supaya ko ora padha gawé cilaka maring sewijiné kaum merga bodhoné (ngemprahe), sing wekasané ko padha ngajogi penggawéyan kuwé.

## 49:7

Lan padha kawruhana déning ko kabéh lamon neng tengah-tengahmu ana utusané Gusti Allah. Angger dhéwéké nuruti (kekarepan)mu neng pirang-pirang prekara mesthi ko kabéh bakal olih kesusahan. Ning Gusti Allah ndadékna ko padha seneng maring keprecayaan lan ndadékna (precaya) kuwé éndah neng atimu, lan ndadékna ko padha wadheh maring kekapiran, kepasékan, lan kedurakan. Dhéwéké kuwé wong-wong sing nuruti dalan sing jejeg,

## 49:8

minangka kanugrahan lan nékmat sekang Gusti Allah. Lan Gusti Allah Maha Ngawuningani, Mahawicaksana.

## 49:9

Lan angger ana rong golongan wong mukmin padha perang, mangka rukunaken antarané sekloroné. Angger salah siji sekang rong golongan kuwé temindak aniaya (dolim) maring (golongan) sing liya, mangka perang-ana (golongan) sing gawé aniaya kuwé saéngga dhéwéké padha bali maring préntahé Gusti Allah. Angger golongan kuwé wis bali (maring préntahé Gusti Allah), mangka rukunaken antarané sekloroné kanthi adil, lan padha temindaka sing adil. Temen, Gusti Allah dhemen maring wong-wong sing padha temindak adil.

## 49:10

Setemené wong-wong mukmin kuwé padhadéné sedulur, mangka padha derukunaken antarané sekloroné sedulurmu (sing padha pesulayan) lan padha semaraha (takwa) maring Gusti Allah supaya ko kabéh olih kewelasan (rahmat).

## 49:11

Hé wong-wong sing padha precaya! Aja pisan-pisan sewiji kaum merguyu maring kaum liyané (merga) bisa uga dhéwéké (sing deperguyokna) kuwé lewih becik tenimbang dhéwéké (sing padha merguyu) lan uga aja wong-wong wadon padha (merguyu) maring wong wadon liyané (merga) bisa uga wong wadon (sing deperguyu) lewih becik tenimbang wong wadon (sing padha merguyu). Aja pisan-pisan ko padha cacad-cacadan antarané siji lan sijiné lan aja padhadéné nyeluk kanthi celukan sing ala. Seala-alané penyeluk yakuwé penyeluk sing ala (pasék) sewisé precaya. Lan sapa wongé ora gelem mertobat, mangka dhéwéké kuwé wong sing padha aniaya (dolim).

## 49:12

Hé wong-wong sing padha precaya! Padha ngadoha sekang akéh-akéhé persangkan, setemené sebagéan persangkan kuwé dosa lan aja pisan-pisan ko padha nggolét-golét kesalahané wong liya lan aja ana neng antarané ko padha ngrasani sebagéan sing liyané. Apa ana neng antarané ko sing seneng mangan dagingé seduluré sing wis mati? Mesthi ko padha krasa jijih. Lan padha semaraha (takwa) maring Gusti Allah, setemené Gusti Allah Maha Nampani Tobat, Mahawelas.

## 49:13

Hé menungsa! Temen, Ingsun wis nyiptakna ko kabéh sekang wong lanang siji lan wadon siji, banjur Ingsun dadékna ko kabéh pirang-pirang bangsa lan trah-trah supayané ko padha srawung-srawungan, setemené sing paling mulya neng antarané ko kabéh neng sisihé Gusti Allah yakuwé wong sing paling semarah (takwa). Temen, Gusti Allah Maha Ngawuningani, Mahanastiti.

## 49:14

Wong-wong Baduwi padha ngucap, “Inyong wis padha precaya.” Ucapna (maring dhéwéké kabéh), “Ko urung padha precaya, ning ucapna, ‘inyong wis padha tundhuk (Islam),’ merga precaya urung mlebu maring atimu. Lan angger ko padha manut-miturut maring Gusti Allah lan Utusan-É, Penjenengané ora bakal nyuda semendhing baé (ganjaran) amal penggawéyanmu. Temen, Gusti Allah Maha Ngampura, Mahawelas.”

## 49:15

Setemené wong-wong mukmin sing sejati yakuwé dhéwéké sing padha precaya maring Gusti Allah lan Utusan-É banjur atiné padha ora mamang lan dhéwéké padha lelabuh (jihad) karo bandha lan nyawané neng dalané Gusti Allah. Dhéwéké kabéh kuwé wong-wong sing bener.

## 49:16

Ucapna (maring wong-wong kuwé), “Apa ko arep padha atur-priksa maring Gusti Allah ngenani agamamu (keyakinanmu), mangkané Gusti Allah ngawuningani apa sing ana neng langit lan apa sing ana neng bumi lan Gusti Allah Maha Ngawuningani samubarang kabéh.”

## 49:17

Wong-wong kuwé padha rumasa gawé jasa maring sliramu kanthi islamé dhéwéké kabéh. Ucapna, “Aja pisan-pisan ko padha rumasa gawé jasa maring inyong kanthi islamé ko kabéh, setemené Gusti Allah sing nglubérna nékmat maring ko kabéh kanthi nidhokna maring ko kabéh maring keprecayaan angger ko wong sing padha bener.

## 49:18

Temen, Gusti Allah ngawuningani apa sing ora keton (gaib) neng bumi lan neng langit. Lan Gusti Allah Maha Mriksani apa sing ko padha pergawé

## 50:1

Qaaf. Sekawit (sekawit) Al-Qur’an sing mulya.

## 50:2

(Wong-wong mau padha ora precaya maring kuwé) malah dhéwéké padha gumun merga wis teka maring dhéwéké wong sing awéh pengéling-éling sekang (golongané) dhéwéké kabéh, mangka wong-wong kapir padha ngucap, “Kiyé sewiji-wiji sing banget anéhé.

## 50:3

Apa angger inyong wis padha mati lan wis dadi lemah (bakal déuripna maning)? kuwé sewijiné paribalen sing dopara pisan (ora gadhang kelakon).”

## 50:4

Temen, Ingsun ngawuningani apa sing deuntal déning bumi sekang (awaké) dhéwéké, merga neng (sisihé) Ingsun ana kitab (cathetan) sing rineksa kanthi apik.

## 50:5

Malah wong-wong kuwé wis padha nggorohna bebener rikala (bebener kuwé) teka maring dhéwéké, mangka dhéwéké padha neng sejeroné kahanan morak-marik.

## 50:6

Mangka apa wong-wong kuwé padha ora nggatékna langit sing ana neng ndhuwuré dhéwéké, kepriwé carané Ingsun mbangun langit kuwé lan depaési lan ora nana renteng-rentengé semendhing-mendhinga?

## 50:7

Lan bumi sing Ingsun gelar lan Ingsun tancebna neng ndhuwuré (bumi) gunung-gunung sing kukuh lan Ingsun thukulna neng ndhuwuré tanduran-tanduran sing semanger,

## 50:8

nggo dadi piwulangan lan pengéling-éling tumrap saben kewula sing padha bali (manut-miturut maring Gusti Allah).

## 50:9

Lan sekang langit Ingsun nurunaken banyu sing nggawa berkah, banjur Ingsun thukulna kanthi (banyu) kuwé wit-witan sing rungkud lan wiji-wijian sing kena depanéni.

## 50:10

Lan wit korma sing dhuwur-dhuwur lan duwé mayang sing sungsun-sungsun,

## 50:11

(minangka) dadi rejekiné para kewula-kewulané (Ingsun), lan Ingsun uripna kanthi (banyu) kuwé negari sing mati (cengkar). Kaya kuwé kedadéané menyaté (wong sekang kubur).

## 50:12

Seurungé wong-wong kuwé, kaumé Nuh, warga Rass lan Samud wis padha nggorohna (rasul-rasul),

## 50:13

Lan (mengkana uga) kaumé 'Ad, kaumé Fir’aun lan kaumé Lut,

## 50:14

lan (uga) warga Aikah karo kaum Tubba'. Kabéh wis padha nggorohna para utusan mangka nyata kelakon ancamané Ingsun (ingatasé dhéwéké kabéh).

## 50:15

Mangka apa Ingsun kesel (sayah) déning penciptanan sing kawitan? (Babar pisan ora), malah dhéwéké padha neng sejeroné kahanan mamang ngenani penciptanan sing anyar.

## 50:16

Lan temen, Ingsun wis nyiptakna menungsa lan ngawuningani apa sing dekrisikna neng atiné, lan Ingsun lewih pérek maring dhéwéké tenimbang otot guluné.

## 50:17

(Élinga) rikala malaékat loro nyatet (penggawéané), sing siji njagong neng sisih tengen lan sing liyané njangong neng sisih kiwé.

## 50:18

Ora nana sewiji tembung sing déucapna déning dhéwéké anging neng sisihé malaékat sing ngawasi sing tansah siyaga (nyathet).

## 50:19

Lan banjur teka sekaraté pati kanthi sebener-beneré. Kuwé sing gemiyén ko padha kepéngin indhani.

## 50:20

Lan banjur desemprong slomprét. Kuwé dina sing deancamna.

## 50:21

Saben-saben wong bakal teka bareng karo (malaékat) sing ngiring-iring lan (malaékat) seksi.

## 50:22

Temen, ko kabéh gemiyén padha ora mikir ngenani (kedadéan) kiyé, Ingsun singkab tutup (sing nutupi) matamu, saéngga pendelengmu neng dina kiyé banget awasé.

## 50:23

Lan (malaékat) sing mbarengi dhéwéké ngucap, “Kiyé (cathetan lakon) sing ana neng inyong.”

## 50:24

(Gusti Allah dhawuh), “Balangna déning ko sekloron maring neraka Jahanam kabéh wong kapir sing banget ingkaré tur wangkot,

## 50:25

sing banget ora seneng mergawé becik, padha ngliwati wates lan (duwé ati) mamang,

## 50:26

sing padha nyekuthokna Gusti Allah karo sembahan liya, mangka balangna dhéwéké maring njero siksa sing keras.”

## 50:27

(Sétan) sing mbarengi dhéwéké uga ngucap, “Dhuh Pengéran kula sami, kula mboten pisan-pisan nyasaraken kiyambeké ning kiyambeké dhéwék ingkang wonten selebeté kesasar ingkang tebih.”

## 50:28

(Gusti Allah) dhawuh, “Aja pisan-pisan padha padu neng ngarsané Ingsun, lan temen, gemiyén Ingsun wis paring pengancam maring ko kabéh.”

## 50:29

Keputusané Ingsun ora bisa deowahi lan Ingsun ora ngapitunani (dolim) maring kewula-kewulané Ingsun.”

## 50:30

(Élinga) maring dina (rikala) Ingsun mundhut priksa maring neraka Jahanam: “Apa siki wis kebek?” Jahanam matur, “Napa téksih wonten tambahan?”

## 50:31

Éwadéné suwarga wis depérekna maring wong-wong sing padha semarah (takwa) neng panggonan sing ora adoh (sekang dhéwéké kabéh).

## 50:32

(Maring dhéwéké kabéh déucapna), “Kiyé kenékmatan sing déjanjékna maring ko kabéh, (yakuwé) maring saben-saben kewula sing tansah mertobat (maring Gusti Allah) lan ngreksa (kabéh aturan-aturané Penjenengané).

## 50:33

(Yakuwé) wong sing wedi maring Gusti Allah Sing Mahaasih, senajan ora keton (déning dhéwéké) lan dhéwéké teka kanthi ati sing mertobat,

## 50:34

(padha) mlebua maring (njero suwarga) kanthi slamet lan tentrem. Kuwé dina sing langgeng.”

## 50:35

Wong-wong kuwé neng njeroné padha nampa apa sing dhéwéké kepéngini, lan neng ngarsané Ingsun ana tambahané.

## 50:36

Lan sepira akéhé umat sing wis Ingsun tumpes seurungé wong-wong kuwé, (mangkané) umat-umat kuwé lewih hébat kekuwatané tenimbang (umat sing keri) kiyé. Dhéwéké padha nglakon njajah neng pirang-pirang negari. Apa ana papan pengungsén (nggo ngindhani tumpesé dhéwéké kabéh)?

## 50:37

Temen, neng sing mengkana kuwé mesthi ana pengéling-éling tumrap wong sing padha duwé ati utawa sing padha nganggo pengrungoné, tur dhéwéké padha nyekséni (nampa lan ngakoni).

## 50:38

Lan temen, Ingsun wis nyiptakna langit lan bumi lan apa sing ana neng antarané sekloroné sejeroné nem mangsa, lan Ingsun babar pisan ora krasa kesel (sayah).

## 50:39

Mangka sing sabar sliramu (Muhammad) ingatasé apa sing wong-wong kuwé padha ucapna lan maha-nyucekna (maca tasbéh) kanthi ngalembana Pengérané sliramu seurungé srengéngé mlethék lan seurungé srengéngé surup.

## 50:40

Lan padha tasbéha maring Penjenengané neng wayah wengi lan saben-saben rampung sembayang.

## 50:41

Lan padha rungokna (wara-wara) neng dina (rikala) juru wara-wara (malaékat) ngundang sekang panggonan sing pérek.

## 50:42

(Yakuwé) dina (rikala) wong-wong padha krungu sewara nggilani sing sebeneré. Kuwé dinané (wong-wong) padha metu (sekang kubur).

## 50:43

Temen, Ingsun sing nguripna lan sing matékna. Lan maring Ingsun panggonan baliné (sekabéh titah).

## 50:44

(Yakuwé) neng dina (rikala) bumi kesigar, dhéwéké padha metu gagiyanan. Sing mengkana kuwé pengumpulan sing gampang mungguh Ingsun.

## 50:45

Ingsun lewih ngawuningani ngenani apa sing dhéwéké padha ucapna, lan sliramu (Muhammad) udu wong sing meksa-meksa maring dhéwéké. Mangka wéhna pengéling-éling kanthi Al-Qur’an maring sapa baé sing wedi maring pengancamé Ingsun.

## 51:1

Sekawit (angin) sing ngaburna lebu,

## 51:2

lan lamuk sing nggawa (udan),

## 51:3

lan (prahu-prahu) sing mlaku nglayar kanthi gampang,

## 51:4

lan (malaékat-malaékat) sing mbagi-mbagi urusan,

## 51:5

temen, apa sing déjanjékna maring ko kabéh mesthi bener,

## 51:6

lan temen, (dina) piwalesan mesthi kelakoné.

## 51:7

Sekawit (sekawit) langit sing duwé dalan-dalan, [^810]

[^810]: Garis ubengé lintang, planét (kayadéné bumi) lan barang-barang langit liyané. Uga ana sing negesi Zaatil Hubuk “duwé penciptanan sing bagus”, “duwé pepaés lintang-lintang”, utawa “duwé bangunan sing kukuh”.

## 51:8

temen, ko kabéh nyata-nyata padha neng kahanan beda-beda penemu, [^811]

[^811]: Béda-bédané penemuné kaum musrik ngenani Kanjeng Nabi Muhammad lan Al-Qur’an.

## 51:9

depléngosna sekang kuwé (Al-Qur’an lan Rasul) wong sing keblinger.

## 51:10

Kenang laknata wong-wong sing padha akéh apus-apusé,

## 51:11

(yakuwé) wong-wong sing padha kesilep déning bebodho lan pengemprah,

## 51:12

dhéwéké padha takon, “Kapan (tekané) dina piwales kuwé?”

## 51:13

(Dina piwales kuwé) dina (rikala) dhéwéké padha désiksa neng sejeroné geni neraka.

## 51:14

(Dédhawuhna maring dhéwéké), “Padha rasakna siksané ko kabéh kiyé. Kiyé siksa sing gemiyén ko kabéh jaluk supaya degagiyanaken.”

## 51:15

Setemené wong-wong sing semarah (takwa) padha neng taman-taman lan sumber banyu,

## 51:16

dhéwéké padha nampani apa sing déparingna déning Pengéran maring dhéwéké. Setemené dhéwéké kabéh seurungé kuwé (neng dunya) dadi wong sing padha temindak becik,

## 51:17

dhéwéké semendhing pisan olihé padha turu neng wektu wengi;

## 51:18

lan neng pungkasané wengi wong-wong kuwé padha nyuwun pengampura (maring Gusti Allah).

## 51:19

Lan neng bandha dunyané dhéwéké ana bagéan (hak) nggo wong miskin sing padha jaluk lan wong miskin sing ora padha jaluk.

## 51:20

Lan neng bumi ana tandha-tandha (agungé Gusti Allah) tumrap wong-wong sing padha precaya (yakin),

## 51:21

lan (uga) neng awakmu dhéwék. Mangka apa ko ora padha nggatékna?

## 51:22

Lan neng langit ana (sebab-musababé) rejekimu lan apa sing déjanjékna maring ko kabéh.

## 51:23

Mangka sekawiy (sekawit) Pengérané langit lan bumi, temen, apa sing déjanjékna kuwé mesthi kelakoné kaya sing ko padha ucapna.

## 51:24

Apa wis butul maring sliramu (Muhammad) critané dhayohé Ibrahim (malaékat-malaékat) sing demulyakna?

## 51:25

(Élinga) rikala dhéwéké padha mlebu maring panggonané (Ibrahim) banjur padha ngucap, “Salaman (rahayu),” Ibrahim uga mangsuli, “Salamun (rahayu).” (Dhayoh-dhayoh kuwé) wong-wong sing urung demengerténi.

## 51:26

Mangka kanthi umpet-umpetan (Ibrahim) mlaku nemoni kulawargané, banjur dhéwéké nggawa daging pedhét lemu (sing dépanggang),

## 51:27

banjur desuguhna maring dhayoh-dhayohé (ning dhéwéké padha ora kersa ndhahar). Ibrahim ngucap, “Kenangapa sampéyan ora padha dhahar?”

## 51:28

Mangka dhéwéké (Ibrahim) krasa wedi maring dhayoh-dhayohé. Dhayohé kuwé ngucap, “Sliramu aja wedi,” lan dhayoh kuwé padha awéh werta bebungah maring dhéwéké (Ibrahim) kanthi lairé anak sing sugih kawruh (yakuwé Ishak).

## 51:29

Banjur bojoné teka njempling (kapitenggengen) banjur neplak rainé dhéwék karo ngucap, “(Inyong kiyé) wong wadon tuwa tur gabug.”

## 51:30

Dhayoh-dhayoh kuwé ngucap, “Mengkana kuwé Pengéranmu sabda. Temen, Penjenengané Sing Mahawicaksana, Maha Ngawuningani.”

## 51:31

Dhéwéké (Ibrahim) ngucap, “Apa urusané sampéyan sing penting, hé para utusan?”

## 51:32

Dhayoh-dhayoh kuwé semaur, “Setemené inyong kabéh déutus maring kaum sing padha gawé dosa (kaumé Lut),

## 51:33

supaya Ingsun ngrutugi wong-wong kuwé nganggo watu-watu sekang lemah (sing atos),

## 51:34

sing déwéhi tandha sekang Pengéranmu nggo (numpes) wong-wong sing padha ngliwati wates." [^812]

[^812]: Watu-watu kuwé déwéhi tandha nganggo jeneng wong sing dépaténi.

## 51:35

Banjur Ingsun tokna wong-wong sing padha precaya sing ana neng njeroné (negariné kaum Lut) kuwé.

## 51:36

Mangka Ingsun ora nemokna neng njeroné (negari kuwé), kejaba umah siji, umahé wong-wong Muslim (Lut).

## 51:37

Lan Ingsun ninggali neng (negari kuwé) sewijiné tandha [^813] nggo wong-wong sing padha wedi maring siksa sing perih.

[^813]: Watu-watu sing numpuk sing nggo numpes kaum Nabi Lut. Ana uga sing ngarani sijiné tlaga sing banyuné ireng lan bacin ambuné.

## 51:38

Lan neng (pribadiné) Musa (ana tandha-tandha kewasané Gusti Allah) rikala Ingsun ngutus dhéwéké maring Fir’aun kanthi nggawa mukjijat sing nyata.

## 51:39

Ning dhéwéké (Fir’aun) karo wadyabalané padha mléngos lan ngucap, “Ko kuwé tukang sihir utawa wong ora waras.”

## 51:40

Mangka Ingsun siksa dhéwéké sisan wadyabalané, banjur Ingsun balangna dhéwéké kabéh maring njero segara, neng kahanan nistha.

## 51:41

Lan (uga) neng (critané kaum) ‘Ad, rikala Ingsun kirimna maring dhéwéké kabéh angin sing gawé ajur,

## 51:42

(angin kuwé) ora ngengah sewiji apa sing deterak neng dhéwéké, malah dedadikna kaya bubuk.

## 51:43

Lan neng (critané kaum) Samud, rikala déucapna maring dhéwéké, “Padha bungah-bungaha ko kabéh butul maring wektu sing détemtokna.”

## 51:44

Banjur dhéwéké padha temindak angkuh maring préntahé Pengérané, mangka wong-wong kuwé désamber bledhég mangkané dhéwéké padha weruh (bledhég) kuwé.

## 51:45

Mangka dhéwéké padha ora kewawa menyat lan uga ora olih pitulungan,

## 51:46

lan seurungé kuwé (wis Ingsun tumpes) kaumé Nuh. Temen, dhéwéké kabéh kuwé kaum sing dosa (pasék).

## 51:47

Lan langit Ingsun bangun kanthi kewasané (Ingsun), lan Ingsun temen-temen njembarna (langit kuwé).

## 51:48

Lan bumi Ingsun gelar; mangka (Ingsun) seapik-apiké sing wis nggelarna.

## 51:49

Lan samubarang kabéh Ingsun ciptakna pasang-pasangan supayané ko padha ngélingi (agungé Gusti Allah).

## 51:50

Mangka padha gagiyan bali maring (nuruti) Gusti Allah. Temen, inyong kiyé wong sing awéh pengéling-éling sing nyata sekang Gusti Allah nggo ko kabéh.

## 51:51

Lan aja pisan-pisan ko padha gawé sembahan seliyané Gusti Allah. Temen, inyong kiyé wong sing awéh pengéling-éling sing nyata sekang Gusti Allah nggo ko kabéh.

## 51:52

Mengkana kuwé saben-saben ana Utusan sing teka maring wong-wong sing seurungé dhéwéké kabéh, dhéwéké (kaumé) mesthi padha ngucapna, “Dhéwéké kuwé tukang sihir utawa wong ora waras.”

## 51:53

Apa dhéwéké padha tukar crita ngenani apa sing déucapna kuwé. Sebeneré dhéwéké kuwé kaum sing padha ngliwati wates.

## 51:54

Mangka mléngosa sliramu sekang wong-wong mau, lan sliramu babar pisan ora kainan.

## 51:55

Lan tetepa awéh pengéling-éling, merga setemené pengéling-éling kuwé migunani tumrap wong-wong mukmin.

## 51:56

Ingsun ora nyiptakna jin lan menungsa kejabané supaya dhéwéké padha ngabekti (ngibadah) maring Ingsun.

## 51:57

Ingsun ora ngersakna rejeki semendhing baé sekang dhéwéké kabéh lan Ingsun ora ngersakna supaya dhéwéké padha ngaturi dhaharan maring Ingsun.

## 51:58

Temen Gusti Allah, Penjenengané Sing Paring rejeki Sing Kagungan Kekuwatan tur Banget Kukuhé.

## 51:59

Mangka temen, nggo wong-wong sing padha aniaya (dolim) ana bagéan (siksa) kayadéné bagéané batir-batiré dhéwéké (gemiyén); mangka aja pisan-pisan dhéwéké padha nyuwun maring Ingsun supaya (siksa kuwé) degagiyanaken (tekané).

## 51:60

Mangka temen cilaka wong-wong sing padha mbangkang (kapir) neng dina sing wis déjanjékna maring dhéwéké kabéh (dina Kiyamat).

## 52:1

Sekawit (sekawit) gunung (Sinai),

## 52:2

lan sekawit  Kitab sing detulis,

## 52:3

neng lembaran sing kebukak,

## 52:4

sekawit Baitulma’mur (Ka’bah),  [^814]

[^814]: Riwayat Bukhari, Muslim lan Tapsir Ibnu Kasir, “Umah neng langit kepitu sing tansah deramékena déning 70.000 malaékat sing padha maca tasbih”.

## 52:5

sekawit payon sing dedhuwurna (langit),

## 52:6

sekawit segara sing kebek ombak.

## 52:7

temen, siksané Pengéranmu mesthi kelakoné,

## 52:8

ora nana sewiji apa sing bisa nolak kuwé,

## 52:9

neng dina (rikala) langit obyag sekuwat-kuwaté,

## 52:10

lan gunung padha mlaku (boyong-boyong).

## 52:11

Mangka temen cilaka neng dina kuwé, tumrap wong-wong sing padha ora nggugu (nggorohna).

## 52:12

Wong-wong sing padha dolanan neng keluputan (penggawé dosa),

## 52:13

neng dina (rikala) kuwé wong-wong padha desurung maring neraka Jahanam sekuwat-kuwaté,

## 52:14

(déucapna maring wong-wong kuwé), “Kiyé neraka sing gemiyén ko padha ora nggugu (nggorohna).

## 52:15

Mangka apa kiyé sihir? Utawa apa ko ora ndeleng?

## 52:16

Mlebua maring njeroné (rasakna panasé geni kuwé), arepa ko padha sabar utawa ora padha baé tumrap ko kabéh; setemené ko mung nampa piwales ingatasé apa sing wis ko padha pergawé.

## 52:17

Setemené wong-wong sing padha semarah (takwa) ana neng sejeroné suwarga lan kenékmatan,

## 52:18

wong-wong kuwé padha seneng-seneng kanthi apa sing déparingna déning Pengéran maring dhéwéké; lan Pengéran ngreksa wong-wong kuwé sekang siksa neraka.

## 52:19

(Déucapna maring wong-wong kuwé), “Padha mangan lan nginuma kanthi rasa nékmat minangka dadi piwales ingatasé apa sing ko kabéh padha pergawé.”

## 52:20

Wong-wong kuwé padha séndhéhan neng ndhuwur ambén-ambén sing desungsun lan Ingsun paringna maring dhéwéké kabéh jodho widadari sing mripaté bagus.

## 52:21

Lan wong-wong sing padha precaya, bareng karo anak-putuné sing nuruti dhéwéké neng sejeroné precaya, Ingsun temokna wong-wong kuwé karo anak-putuné (neng njero suwarga), lan Ingsun ora nyuda semendhing-mendhinga ganjaran laku (kebagusané) wong-wong kuwé. Saben-saben wong kejiret karo apa sing dhéwéké pergawé.

## 52:22

Lan Ingsun paringna maring wong-wong kuwé tambahan rupané woh-wohan lan daging sekang sekabéhé werna sing dhéwéké padha kepéngini.

## 52:23

(Nang sejeroné suwarga kuwé) wong-wong padha ulung-ulungan gelas sing isiné ora (njalari) ucapan sing ora migunani utawa uga penggawéan dosa.

## 52:24

Lan neng seubengé wong-wong kuwé ana bocah-bocah nom sing mider nggo (ngewulani) dhéwéké kabéh, kaya-kaya wong-wong mau mutiara sing kesimpen

## 52:25

Lan sebagéané wong-wong kuwé padha adhep-adhepan siji lan sijiné  padha takon-takonan.

## 52:26

Wong-wong mau padha ngucap, “Setemené inyong kabéh gemiyén, sewektu neng tengah-tengah kulawargané inyong, padha rumasa wedi (bakal désiksa).

## 52:27

Mula Gusti Allah paring kanugrahan maring inyong kabéh lan ngreksa inyong kabéh sekang siksa neraka.

## 52:28

Setemené inyong  padha nyembah Penjene-ngané kawit gemiyén. Penjenengané Sing Maha Nglubérna Kebecikan, Mahaasih.”

## 52:29

Mangka aweha pengeling-éling, merga kanthi nékmaté Pengeramu sliramu (Muhammad) udu tukang tenung lan uga udu wong ora waras.

## 52:30

Malah wong-wong kuwé ngucap, “Dhéwéké kuwé tukang guritan (singir) sing inyong padha nunggu-nunggu kecilakan nibani dhéwéké.”

## 52:31

Dhawuha (Muhammad), “Enténia! Setemené inyong uga klebu wong sing lagi ngenteni bareng karo ko kabéh.”

## 52:32

Apa wong-wong mau padha dépréntah déning pikiran-pikirané dhéwéké nggo ngucapna (pendakwa-pendakwa) kiyé utawa dhéwéké   kaum sing padha ngliwati wates?

## 52:33

Utawa apa wong-wong mau padha ngucap, “Dhéwéké (Muhammad) ngréka-ngréka kuwé,” Ora! Dhéwéké kabéh sing padha ora precaya.

## 52:34

Mangka jajal dhéwéké padha gawé sing seumpama karo kuwé (Al-Qur’an) angger dhéwéké wong-wong sing padha bener.

## 52:35

Utawa apa wong-wong kuwé padha kecipta ora nganggo asal-usul, utawa wong-wong kuwé sing padha nyiptakna (awaké dhéwék)?

## 52:36

Utawa apa wong-wong kuwé wis padha nyiptakna langit lan bumi? Sebeneré dhéwéké kabéh padha ora yakin (karo apa sing dhéwéké ucapna).

## 52:37

Utawa apa neng sisihé dhéwéké kabéh ana gudhang (khazanah)é Pengéranmu utawa apa wong-wong kuwé sing padha kewasa?

## 52:38

Utawa apa wong-wong kuwé padha duwé andha (maring langit) nggo ngrungokna (pre-kara sing gaib)? Mangka preyogané wong sing ngrungokna neng antarané dhéwéké kabéh kuwé teka nggawa keterangan sing nyata.

## 52:39

Utawa apa (pantes) mungguh Penjenengané anak-anak wadon aridené nggo ko kabéh anak-anak lanang?

## 52:40

Utawa apa sliramu (Muhammad) njaluk upah maring wong-wong kuwé, saéngga dhéwéké padha deboti karo utang?

## 52:41

Utawa apa (neng sisihé) wong-wong kuwé duwé (kawruh) ngenani (prekara) sing gaib banjur dhéwéké padha nulis kawruh kuwé?

## 52:42

Utawa apa dhéwéké arep padha gawé réka daya? Ning wong-wong sing kapir kuwé, dhéwéké sing malah padha kenang réka daya.

## 52:43

Utawa apa wong-wong kuwé padha duwé sembahan seliyané Gusti Allah? Mahasuci Gusti Allah sekang apa sing dhéwéké kabéh sekuthokna.

## 52:44

Lan angger wong-wong kuwé weruh lamuk ngundhung-undhung padha tiba sekang langit, dhéwéké kabéh ngucap, “Kaé kuwé lamuk sing numpuk-numpuk.”

## 52:45

Mangka jorna wong-wong kuwé nganti dhéwéké padha nemoni dina (sing déjanjékna maring) dhéwéké kabéh, neng dina kuwé wong-wong kuwé détumpes,

## 52:46

(yakuwé) neng dina (rikala) réka dayané dhéwéké ora nana gunané semendhing-mendhinga tumrap wong-wong kuwé lan dhéwéké ora bakal déparingi pitulungan.

## 52:47

Lan setemené tumrap wong-wong sing padha aniaya (dolim) ésih ana siksa seliyané kuwé. Ning akéh-akéhé dhéwéké padha ora mengerténi.  [^815]

[^815]: Anané mangsan ketiga, kencoten, malapetaka sing nibani maring dhéwéké, siksa kubur lan liya-liyané.

## 52:48

Lan sing sabara (Muhammad) ngenténi ketetepan sekang Pengéranmu, merga setemené sliranmu neng sejeroné pengawat-awaté Ingsun, lan maha-nyucekna (maca tasbéh) kanthi mengalembana Pengéranmu rikala sliramu tangi,

## 52:49

lan neng sebagéan wéngi maha-nyucekna (maca tasbéh) maring Penjenengané lan (uga) rikala surupé lintang-lintang (neng wektu gagat ésuk).

## 53:1

Sekawit (sekawit) lintang rikala surup,

## 53:2

Batiré skiramu (Muhammad) ora kesasar (uga) ora keliru,

## 53:3

lan ora-orané sing déucapna déning dhéwéké (AL-Qur’an) kuwé miturut kepénginané.

## 53:4

Ora liya (Al-Qur’an kuwé) wahyu sing déwahyokna (maring dhéwéké),

## 53:5

sing dewulangna maring dhéwéké déning (Jibril) sing banget kuwaté,

## 53:6

sing duwé keteguhan; mangka (Jibril kuwé) ngeton kanthi rupa sing sejati (rupa sing bagus lan gagah).

## 53:7

Éwadéné dhéwéké ana neng wates langit (ufuk) sing dhuwur.

## 53:8

Banjur dhéwéké mérek (maring Muhammad), terus tambah perék,

## 53:9

Saéngga jangkahé (kurang lewih) rong gendhewa panah utawa lewih pérek (maning).

## 53:10

Banjur dhéwéké butulna wahyu maring kawula-Né (Muhammad) apa sing wis déwahyokna déning Gusti Allah.

## 53:11

Atiné ora ngapusi apa sing wis dhéwéké priksani.

## 53:12

Mula apa ko kabéh (wong musrik Mekah) arep mbantah ngenani apa sing dhéwéké (Muhammad) priksani kuwé?

## 53:13

Lan temen, dhéwéké (Muhammad) wis mriksani (rupané Jibril sing sejati) neng wektu liya,

## 53:14

(yakuwé) neng Sidratilmuntaha, [^816]

[^816]: Sidratilmuntaha yakuwé nggon sing paling dhuwur neng langit kepitu, sing wis detekani neng Nabi Muhammad rikala Mi’raj.

## 53:15

neng péreké ana suwarga papan manggon,

## 53:16

(Muhammad mriksani Jibril) rikala Sidratilmuntaha délingkupi déning sewiji-wiji sing nglingkupi kuwé,

## 53:17

peningalé (Muhammad) ora nyimpang sekang sing depriksani lan ora (uga) ngliwati kuwé.

## 53:18

Temen, dhéwéké wis mriksani sebagéan tandha-tandha (agungé) Pengérané sing paling gedhé.

## 53:19

Mangka apa pantes ko kabéh (wong-wong sing musrik) nganggep (brehala) Al-lata lan Al-‘Uzza,

## 53:20

lan Manat, sing ketelu (sing) banjur (sekawitnangkakna anak wadoné Gusti Allah).

## 53:21

Apa (pantes) nggo ko kabéh sing lanang lan konjuk Penjenengané sing wadon?

## 53:22

Sing mengkana kuwé mesthiné sewiji pembagéan sing ora adil.

## 53:23

Kuwé ora liya mung jeneng-jeneng sing ko kabéh lan kaki-ninimu padha gawé-gawé; Gusti Allah ora nurunaken sewiji keterangan apa-apa nggo (nyembah) dhéwéké. Wong-wong kuwé mung padha nuruti pengira-ira, lan apa sing dekarepna déning kepénginané. Mangkané temen, wis teka pituduh sekang Pengérané dhéwéké kabéh.

## 53:24

Utawa apa menungsa bakal mekolih sekabéhé apa sing deangen-angen déning dhéwéké?

## 53:25

(Ora!) Mangka temen kagungané Gusti Allah penguripan akhérat lan penguripan dunya.

## 53:26

Lan banget akéhé malaékat neng langit, sapangaté (pitulungan) dhéwéké kabéh, ora migunani babar pisan kejaba rikala Gusti Allah wis paring idin (lan mung) nggo sapa sing Penjenengané kersakna lan Penjenengané renani.

## 53:27

Setemené wong-wong sing ora precaya maring penguripan akhérat, temen dhéwéké padha njenengi para malaékat karo jenengan wadon.

## 53:28

Lan wong-wong kuwé padha ora duwé kawruh ngenani kuwé. Dhéwéké ora liya mung padha nuruti persangkan, lan setemené kanthi (pesangkan) kuwé ora nana gunané semendhing-mendhinga tumrap bebener.

## 53:29

Mangka tinggalna (Muhammad) wong sing mléngos sekang pengéling-élingé Ingsun, lan dhéwéké mung ngepéngini penguripan dunya.

## 53:30

Kuwé ukuran ilmuné dhéwéké kabéh. Temen, Pengéranmu, Penjenengané lewih ngawuningani sapa sing kesasar sekang dalan-É, lan Penjenengané uga sing lewih ngawuningani sapa sing olih pituduh.

## 53:31

Lan kagungané Gusti Allah apa sing ana neng langit lan apa sing ana neng bumi. (Kanthi mengkana) Penjenengané bakal paring piwales maring wong-wong sing padha temindak jahat sepadhan karo apa sing wis dhéwéké pergawé lan Penjenengané bakal paring piwales maring wong-wong sing padha temindak becik kanthi ganjaran sing lewih apik (suwarga).

## 53:32

(Yakuwé) wong-wong sing padha ngedohi dosa-dosa gedhé lan penggawé lacut (clemer), kejaba kesalahan-kesalahan sing cilik. Temen, Pengéranmu Mahajembar pengampura-Né. Penjenengané ngawuningani kahanané ko kabéh, kawit Penjenengané nyiptakna ko kabéh sekang lemah banjur rikala ko padha ésih widhungan neng wetengé biyungmu. Mangka aja pisan-pisan ko padha nganggep awakmu suci. Penjenengané ngawuningani ngenani wong sing semarah (takwa).

## 53:33

Mangka apa sliramu ora weruh wong sing mléngos (sekang Al-Qur’an)?

## 53:34

Lan dhéwéké awéh semendhing (sekang apa sing déjanjékna) banjur ngganduli selewihé.

## 53:35

Apa dhéwéké duwé ilmu ngenani sing ora keton (gaib) saéngga dhéwéké bisa ngaweruhi (kuwé)?

## 53:36

Utawa apa urung dewertakna (maring dhéwéké) apa sing neng sejeroné lembaran-lembaran (Kitab Suci sing déturunaken maring) Musa?

## 53:37

Lan (lembaran-lembarané) Ibrahim sing tansah nyempurnakna janji?

## 53:38

(yakuwé) lamon sewiji wong sing dosa ora bakal mikul dosané wong liya,

## 53:39

lan lamon menungsa mung nampa apa sing deusahakna,

## 53:40

lan setemené usahané kuwé mbésuk bakal dedhéngna (maring dhéwéké),

## 53:41

banjur bakal déparingi piwales nggo dhéwéké kanthi piwales sing paling sempurna,

## 53:42

lan setemené maring Pengéranmu pungkasané (samubarang kabéh),

## 53:43

lan setemené Penjenengané sing ndadékna wong gemuyu lan nangis,

## 53:44

lan setemené Penjenengané sing matékna lan nguripna,

## 53:45

lan setemené Penjenengané sing nyiptakna pasangan lanang lan wadon,

## 53:46

sekang banyu mani, rikala depancurna,

## 53:47

lan setemené Penjenengané sing netepna penciptanan sing liya (tangi sakwisé mati),

## 53:48

lan setemené Penjenengané sing maringi kesugihan lan kecukupan,

## 53:49

lan setemené Penjenengané Pengéran (sing kagungan) lintang Syira’,  [^817]

[^817]: Lintang sing désembah déning wong-wong Arab wektu zaman Jahiliyah.

## 53:50

lan setemené Penjenengané sing wis numpes kaum ‘Ad gemiyén,

## 53:51

lan kaum Samud, ora sijia wong sing détinggalna déning Penjenengané (urip),

## 53:52

lan (uga) kaumé Nuh seurungé kuwé. Temen, dhéwéké kabéh kuwé wong sing padha aniaya lan paling duraka.

## 53:53

Lan grubugan angin wis ngambrukna (negari kaumé Lut),

## 53:54

banjur ngurugi negari kuwé (minangka dadi siksa) karo (runtukan) sing ngurugi dhéwéké.

## 53:55

Mangka maring nékmat Pengéranmu endi sing ésih ko padha mamangna?

## 53:56

Kiyé (Muhammad) salah sijiné wong sing awéh pengéling-éling neng antarané wong sing padha awéh pengéling-éling gemiyén.

## 53:57

Sing pérek (dina kiyamat) wis tambah mérek.

## 53:58

Sing pérek (dina kiyamat) wis tambah mérek.

## 53:59

Mangka apa ko padha krasa gumun maring pewartan  kiyé?

## 53:60

lan ko padha perguyu lan ora nangis,

## 53:61

éwadéné ko padha ngemprah  (sekang kuwé).

## 53:62

Mangka padha sujuda maring Gusti Allah lan sembaha (Penjenengané).

## 54:1

Wektuné (dina Kiyamat) sengsaya pérek, wulané kesigar.

## 54:2

Lan angger dhéwéké  (wong-wong musrik) weruh sewijiné tandha (mukjijat), dhéwéké padha mléngos lan ngucap, “(Kiyé) sihir sing terus-terusan.”

## 54:3

Lan dhéwéké padha nggorohna (Muhammad) lan nuruti kepénginané, mangkané saben-saben urusan wis ana ketetepané.

## 54:4

Lan temen, wis butul maring wong-wong kuwé pirang-pirang crita sing neng njeroné ana ancaman (ingatasé laku kapir),

## 54:5

(kuwé) sewijiné hikmah sing sempurna, ning (pirang-pirang) pengéling-éling kuwé ora nana gunané (tumrap dhéwéké kabéh),

## 54:6

mangka mléngosa sliramu (Muhammad) sekang wong-wong kuwé neng dina (rikala) juru undang (malaékat) ajék (dhéwéké kabéh) maring sewenéh sing ora nyenengna (dina piwales),

## 54:7

Penyawangé wong-wong kuwé ndingkluk, rikala dhéwéké padha metu sekang kuburan, kaya-kaya dhéwéké kuwé walang sing padha ambring,

## 54:8

kanthi miturut wong-wong kuwé padha gagiyan teka maring sing ngundang kuwé. Wong-wong kapir padha ngucap: “Kiyé dina sing ngrekasa.”

## 54:9

Seurungé wong-wong kuwé, kaumé Nuh uga wis nggorohna (Rasul), mangka dhéwéké kabéh nggorohna kewulané Ingsun (Nuh) lan padha ngucap, “Dhéwéké wong ora waras!” banjur (Nuh) déurak kanthi ancaman.

## 54:10

Mangka dhéwéké (Nuh) wadul maring Pengérané, “Sejatosipun kula empun dipun asoraken, mangka mugi tulungi (kula).”

## 54:11

Banjur Ingsun bukakna lawang-lawang langit kanthi (nurunaken) banyu sing gemrujug.

## 54:12

lan Ingsun dadékna bumi nyemburna bludagan-bludagan banyu, mangka padha ketemu (banyu-banyu) kuwé, saéngga (mbludag ndadékna) kahanan (blabur) sing wis détetepna.

## 54:13

Lan Ingsun angkut dhéwéké (Nuh) maring ndhuwur (prahu) sing dégawé sekang blabag lan panték,

## 54:14

sing mlaku nglayar kanthi pengreksan (pengawat-awatané) Ingsun minangka dadi piwales nggo wong sing wis deingkari (déning kaumé).

## 54:15

Lan temen, prahu kuwé wis Ingsun dadékna minangka tandha (piwulang), mangka apa ana wong sing gelem ngalap piwulang?

## 54:16

Mangka banget nggilaniné sikasané Ingsun lan pengéling-élingé Ingsun!

## 54:17

Lan temen, wis Ingsun gampangna Al-Qur’an nggo pengéling-éling, mangka apa ana wong sing gelem ngalap piwulang?

## 54:18

Kaum ‘Ad uga wis nggorohna. Mangka banget nggilaniné siksané Ingsun lan pengéling-élingé Ingsun!

## 54:19

Setemené Ingsun wis nyebulna angin sing banget gedhené maring dhéwéké kabéh neng dina apes sing terus-terusan.

## 54:20

Sing gawé menungsa padha pating glimpang, wong-wong kuwé paribasané wit-wit korma sing dhungkar karo oyod-oyodé.

## 54:21

Mangka banget nggilaniné siksané Ingsun lan pengéling-élingé Ingsun!

## 54:22

Lan temen, wis Ingsun gampangna Al-Qur’an nggo pengéling-éling, mangka apa ana wong sing gelem ngalap piwulang?

## 54:23

Kaumé Samud uga wis nggorohna pengéling-éling kuwé.

## 54:24

Mangka wong-wong kuwé padha ngucap, “Kepriwé inyong padha arep nuruti sewijiné wong (biasa) neng antarané inyong kabéh? Temen, angger kaya kuwé inyong kabéh wis padha kesasar tur ora waras.

## 54:25

Apa wahyu kuwé déturunaken maring dhéwéké neng antarané inyong kabéh? Mesthi dhéwéké (Saléh) sewijiné wong sing banget olihé apus-apus (lan) gemedhé.”

## 54:26

Mbésuk wong-wong kuwé bakal padha ngaweruhi sapa sing sebeneré banget olihé apus-apus (lan) gemedhé kuwé.

## 54:27

Setemené Ingsun bakal ngirim onta wadon minangka dadi coban tumrap wong-wong kuwé, mangka éntenana dhéwéké kabéh lan sing sabara (sliramu, Saléh).

## 54:28

Lan wéhna ngerti maring wong-wong kuwé, lamon banyu kuwé debagi neng antarané dhéwéké kabéh (karo onta wadon kuwé); saben wong duwé bagéan (hak) nampa giliran nginum.

## 54:29

Mangka wong-wong kuwé padha nyeluk batiré, banjur dhéwéké ndikep lan nyembeléh (onta kuwé).

## 54:30

Mangka banget nggilaniné siksané Ingsun lan pengéling-élingé Ingsun!

## 54:31

Ingsun ngirimna ingatasé wong-wong kuwé sewenéh sewara sing rosa gemleger, mangka dadia wong-wong kuwé kaya pampung garing sing kropos.

## 54:32

Lan temen, wis Ingsun gampangna Al-Qur’an nggo pengéling-éling, mangka apa ana wong sing gelem ngalap piwulang?

## 54:33

Kaumé Lut uga wis nggorohna pengéling-éling kuwé.

## 54:34

Setemené Ingsun kirimna maring wong-wong kuwé grubugan sing nggawa watu-watu (sing ngrutugi dhéwéké kabéh), kejaba kulawargané Lut. Ingsun slametna dhéwéké kabéh seurungé bang wétan (pajar) mlethék,

## 54:35

minangka nékmat sekang Ingsun. Mengkana kuwé Ingsun paring piwales maring wong-wong sing padha kesuwun (sukur).

## 54:36

Lan temen, dhéwéké (Lut) wis ngélingna wong-wong kuwé ingatasé ukumané Ingsun, ning dhéwéké padha nggorohna pengéling-élingé Ingsun.

## 54:37

Lan temen, wong-wong kuwé (kaumé Lut) wis ngarih-arih dhéwéké (supayané masrahna) tamuné (maring wong-wong kuwé), banjur Ingsun gawé picek matané wong-wong kuwé, mangka rasakna siksané Ingsun lan pengéling-élingé Ingsun!

## 54:38

Lan temen, neng dina ngésuké wong-wong kuwé nyata-nyata détibani siksa sing tetep,

## 54:39

Mangka rasakna siksané Ingsun lan pengéling-élingé Ingsun!

## 54:40

Lan temen, wis Ingsun gampangna Al-Qur’an nggo pengéling-éling, mangka apa ana wong sing gelem ngalap piwulang?

## 54:41

Lan temen, pengéling-éling wis butul maring kulawargané Fir’aun.

## 54:42

Wong-wong kuwé padha nggorohna kabéh mukjijat-mukjiaté Ingsun, mangka Ingsun siksa dhéwéké kanthi siksa sekang Sing Mahadigdaya, Mahakewasa.

## 54:43

Apa wong-wong sing padha mbangkang (kapir) neng sekubengmu (kaum musrik) lewih apik tenimbang wong-wong kuwé, utawa apa ko padha wis olih penanggungan luwar  (sekang siksa) sekang kitab-kitab gemiyén?

## 54:44

Utawa wong-wong kuwé padha mertélakna, “Inyong kabéh kiyé golongan sing nyewiji sing mesthi menangé.”

## 54:45

Golongan kuwé mesthi bakal dékalahna lan wong-wong kuwé bakal mundur maring mburi.

## 54:46

Malah dina Kiyamat kuwé dina sing déjanjékna maring dhéwéké kabéh lan dina Kiyamat kuwé lewih nggilani lan lewih pait.

## 54:47

Temen, wong-wong sing dosa padha ana neng kesasar (neng dunya) lan bakal manggon neng neraka (neng akhérat).

## 54:48

Neng dinané wong-wong kuwé padha degéréd maring neraka neng iring rainé. (déucapna maring dhéwéké kabéh), “Rasakna sénggolané geni neraka.”

## 54:49

Temen, Ingsun nyiptakna samubarang kabéh miturut takeran.

## 54:50

Lan préntahé Ingsun mung (kanthi) pengucap siji kayadéné kedhépan mata.

## 54:51

Lan temen, wis Ingsun tumpes wong sing padha karo ko kabéh (kapiré). Mula apa ana wong sing gelem ngalap piwulang?

## 54:52

Lan samubarang kabéh sing wis dhéwéké padha pergawé kecathet neng buku-buku cathetan.

## 54:53

Lan sekabéh (sewiji-wiji) sing cilik utawa sing gedhé (kabéh) kecathet.

## 54:54

Temen, wong-wong sing padha semarah (takwa) ana neng taman-taman lan bengawan-bengawan,

## 54:55

neng papan  sing désenengi neng sisihé Pengéran Sing Mahakewasa.

## 55:1

(Gusti Allah) sing Mahaasih,

## 55:2

Sing wis mulangna Al-Qur’an.

## 55:3

Penjenengané nyiptakna menungsa,

## 55:4

Penjenengané nyiptakna menungsa,

## 55:5

Srengéngé lan wulan ngiter miturut prétungan,

## 55:6

lan thethukulan lan wit-witan, sekloroné tundhuk (maring Penjenengané).

## 55:7

Lan langit wis Penjenengané dhuwurna lan Penjenengané nyiptakna keseimbangan,

## 55:8

supayané ko aja padha ngrusak keseimbangan kuwé,

## 55:9

lan jejegna keseimbangan kuwé kanthi adil lan ko aja padha ngurangi keseimbangan kuwé.

## 55:10

Lan bumi wis Penjenengané gelar nggo titahé (mahluk-E),

## 55:11

Neng sejeroné ana woh-wohan lan wit korma sing duwé mancung manggar,

## 55:12

lan wiji-wijian sing ana kulité lan kembang-kembang sing wangi ambuné

## 55:13

Mangka nékmaté Pengéranmu sing endi sing ko padha gorohna?

## 55:14

Penjenengané nyiptakna menungsa sekang lemah garing kaya paruk,

## 55:15

lan Penjenengané nyiptakna jin sekang urubé geni tanpa kukus.

## 55:16

Mangka nékmaté Pengéranmu sing endi sing ko padha gorohna?

## 55:17

Pengéran (sing ngupakara) wétan loro lan Pengéran (sing ngupakara)kulon loro.  [^818]

[^818]: Nggon mlethék lan surupé srengéngé neng mangsa panas lan mangsa adhem.

## 55:18

Mangka nékmaté Pengéranmu sing endi sing ko padha gorohna?

## 55:19

Penjenengané ngejorna segara loro padha mili sing (sebanjuré) sekloroné ketemu.

## 55:20

Neng antarané sekloroné ana wates sing ora deliwati déning saben-sabené. [^819]

[^819]: Neng antarané mufasir ana sing nduwé penemu setemené La yabghiyan maksudé saben-sabené ora padha ngepéngini. Kanthi mengkana maksud ayat 19 lan 20, yakuwé ana rong segara sing loroné misah dewatesi kambi lemah genting kuwé ora dekarepna (ora deperlukena), mula neng akhiré, lemah genting kuwé debuang (dekeruk nggo keperluan liwate prahu), mula ketemu rong segara kuwé mau. Kaya Terusan Suez lan Terusan Panama.

## 55:21

Mangka nékmaté Pengéranmu sing endi sing ko padha gorohna?

## 55:22

Sekang sekloroné metu mutiara lan merjan.

## 55:23

Mangka nékmaté Pengéranmu sing endi sing ko padha gorohna?

## 55:24

Kagungan Penjenengané prahu-prahu sing mlaku nglayar neng segara kaya gunung-gunung.

## 55:25

Mangka nékmaté Pengéranmu sing endi sing ko padha gorohna?

## 55:26

Kabéh sing ana neng bumi kuwé arep ancur,

## 55:27

ning pesuryané Pengéranmu sing ndarbeni keagungan lan kemulyan tetep langgeng.

## 55:28

Mangka nékmaté Pengéranmu sing endi sing ko padha gorohna?

## 55:29

Apa sing neng langit lan neng bumi tansah terus padha nyuwun maring Penjenengané. Saben wektu Penjenengané neng sejeroné kegiatan. [^820]

[^820]: Gusti Allah terus nyiptakna, nguripaken, matiaken, ngrumat, paring rejeki lan liya-liyané.

## 55:30

Mangka nékmaté Pengéranmu sing endi sing ko padha gorohna?

## 55:31

Ingsun bakal paring kawigatén secukupé maring ko kabéh, hé (golongan) menungsa lan jin!

## 55:32

Mangka nékmaté Pengéranmu sing endi sing ko padha gorohna?

## 55:33

Hé golongan jin lan menungsa! Angger ko padha kewawa nrobos (ngliwati) adohé langit lan bumi, mangka trobosa. Ko ora bakal padha kewawa nrobos kejaba kanthi daya (sekang Gusti Allah).

## 55:34

Mangka nékmaté Pengéranmu sing endi sing ko padha gorohna?

## 55:35

Maring ko kabéh (jin lan menungsa), bakal dekirim urubé geni lan jer-jeran tembaga (panas) saéngga ko ora padha bisa nylametna awakmu dhéwék (sekang kuwé).

## 55:36

Mangka nékmaté Pengéranmu sing endi sing ko padha gorohna?

## 55:37

Mangka rikala langit wis semigar lan dadi abang (kaya kembang) mawar kaya (kileng-kilengé) lenga.

## 55:38

Mangka nékmaté Pengéranmu sing endi sing ko padha gorohna?

## 55:39

Mangka neng dina kuwé menungsa lan jin ora détakoni ngenani dosané. [^821]

[^821]: Neng wektuné arep déjaluki tanggungjawabé ingatasé sekabéhé amal penggawéné.

## 55:40

Mula nékmaté Pengéranmu sing endi sing ko padha gorohna?

## 55:41

Wong-wong sing padha dosa kuwé deketarani kanthi tandha-tandhané, banjur desenteg  mbun-mbuné lan sikilé.

## 55:42

Mangka nékmaté Pengéranmu sing endi sing ko padha gorohna?

## 55:43

Kiyé neraka Jahanam sing dégorohna déning wong-wong sing padha dosa.

## 55:44

Wong-wong kuwé mubeng-mubeng neng kana lan neng antarané banyu sing umeb.

## 55:45

Mangka nékmaté Pengéranmu sing endi sing ko padha goroha?

## 55:46

Lan tumrap sapa sing padha wedi maring wektu ngadhep maring Pengérané, ana suwarga loro.  [^822]

[^822]: Suwarga nggo menungsa lan suwarga nggo jin. Ana uga mufasir duwé penemu suwarga dunya lan suwarga akhérat.

## 55:47

Mangka nékmaté Pengéranmu sing endi sing ko padha gorohna?

## 55:48

sekloroné suwarga kuwé duwé werna-werna wit-witan lan woh-wohan.

## 55:49

Mangka nékmaté Pengéranmu sing endi sing ko padha gorohna?

## 55:50

Neng njeroné suwarga loro kuwé ana tuk banyu loro sing mancur.

## 55:51

Mangka nékmaté Pengéranmu sing endi sing ko padha gorohna?

## 55:52

Nang njeroné suwarga loro kuwé ana pirang-pirang woh-wohan sing pasang-pasangan.

## 55:53

Mangka nékmaté Pengéranmu sing endi sing ko padha gorohna?

## 55:54

Wong-wong kuwé padha séndhéhan neng ndhuwur babut sing bagéan njeroné (dégawé) sekang sutra kandel. Lan woh-wohan neng suwarga loro kuwé bisa (depethik) sekang pérekan.

## 55:55

Mangka nékmaté Pengéranmu sing endi sing ko padha gorohna?

## 55:56

Neng njero suwarga kuwé ana widadari-widadari sing ngreksa penyawangé, sing ora nglakon desénggol neng menungsa utawa jin seurungé.

## 55:57

Mangka nékmaté Pengéranmu sing endi sing ko padha gorohna?

## 55:58

Kaya-kaya dhéwéké (widadari kuwé) prelikan yakut lan merjan.

## 55:59

Mangka nékmaté Pengéranmu sing endi sing ko padha gorohna?

## 55:60

Ora nana piwales kanggo kebecikan seliyané kebecikan (uga).

## 55:61

Mangka nékmaté Pengéranmu sing endi sing ko padha gorohna?

## 55:62

Lan seliyané suwarga loro kuwé ana suwarga loro maning. [^823]

[^823]: Seliyané suwarga loro sing kesebut mau ana maning suwarga nggo wong-wong mukmin sing kurang drajaté tenimbang wong-wong mukmin sing mlebu maring suwarga sing dhisit.

## 55:63

Mangka nékmaté Pengéranmu sing endi sing ko padha gorohna?

## 55:64

Suwarga loro kuwé (keton) ijo tua wernané.

## 55:65

Mangka nékmaté Pengéranmu sing endi sing ko padha gorohna?

## 55:66

Nang njeroné suwarga loro kuwé ana tuk banyu loro sing mancur.

## 55:67

Mangka nékmaté Pengéranmu sing endi sing ko gorohna?

## 55:68

Neng njero suwarga kuwé ana woh-wohan, korma lan delima.

## 55:69

Mangka nékmaté Pengéranmu sing endi sing ko padha gorohna?

## 55:70

Neng njeroné suwarga-suwarga kuwé ana widadari-widadari sing apik-apik lan ayu pisan.

## 55:71

Mangka nékmaté Pengéranmu sing endi sing ko padha gorohna?

## 55:72

Widadari-widadari sing deréksa neng sejeroné sanggrah-sanggrah (tendha).

## 55:73

Mangka nékmaté Pengéranmu sing endi sing ko padha gorohna?

## 55:74

Dhéwéké (para widadari) seurungé ora nglakon desénggol déning menungsa utawa déning jin.

## 55:75

Mula nékmaté Pengéranmu sing endi sing ko padha gorohna?

## 55:76

Dhéwéké padha séndhéhan neng kampil-kampil sing ijo lan babut sing maén.

## 55:77

Mangka nékmaté Pengéranmu sing endi sing ko padha gorohna?

## 55:78

Mahasuci asmané Pengéranmu Sing Kagungan Keluhuran lan Kemulyan.

## 56:1

Arikala kedadéan dina Kiyamat,

## 56:2

kedadéané kuwé ora bisa dégorohna (depungkiri).

## 56:3

(Kedadéan kuwé) ngasorna (siji golongan) lan ngluhurna (golongan liyané).

## 56:4

Rikala bumi deobyagna seporét-porété,

## 56:5

lan gunung-gunung deajur-leburna seajur-ajuré,

## 56:6

mangka dadia dhéwéké lebu sing padha mamprung,

## 56:7

lan ko padha dadi telung golongan,

## 56:8

yakuwé golongan tengen, [^824] banget mulyané golongan tengen kuwé,

[^824]: Wong-wong sing nampa buku cathetan lakuné kanthi tangan tengen.

## 56:9

lan golongan kiwé, [^825] banget sengsarané golongan kiwé kuwé,

[^825]: Wong-wong sing nampa buku cathetan lakuné kanthi tangan kiwé.

## 56:10

lan wong-wong sing paling kawitan (padha precaya), dhéwéké kabéh sing paling gasik (mlebu suwarga).

## 56:11

Dhéwéké kabéh kuwé wong sing kepérek (maring Gusti Allah).

## 56:12

Manggon neng njero suwarga kenékmatan,

## 56:13

segolongan gedhé sekang wong-wong sing gemiyén, [^826]

[^826]: Kabéh umat nabi-nabi seurungé Nabi Muhammad s.a.w. Lan sing démaksud wong sing keri yakuwé umaté Nabi Muhammad s.a.w.

## 56:14

Lan segolongan cilik sekang wong-wong sing kéri.

## 56:15

Dhéwéké padha neng dhuwur ambén-ambén sing detretes emas lan prelikan,

## 56:16

dhéwéké kabéh séndhéhan neng ndhuwuré padha adhep-adhepan.

## 56:17

Dhéwéké padha dékubengi déning  bocah-bocah nom sing ajeg nom,

## 56:18

kanthi nggawa gelas, cérét, lan sloki (cawik) isiné inuman sing déjikot sekang banyu sing mili,

## 56:19

dhéwéké padha ora puyeng merga (inuman) kuwé lan uga ora wuru,

## 56:20

lan woh-wohan apa baé sing dhéwéké pilih,

## 56:21

lan daging manuk apa baé sing dhéwéké padha kepéngini,

## 56:22

Lan widadari-widadari sing maén matané,

## 56:23

lir umpamané mutiara sing kesimpén (kanthi) becik.

## 56:24

Minangka ganjaran ingatasé apa sing dhéwéké padha pergawé.

## 56:25

Neng kana dhéwéké padha ora krungu ucapan sing muspra utawa sing njalari dosa.

## 56:26

ning dhéwéké padha ngrungokna ucapan salam (pengayubegya).

## 56:27

Lan golongan tengen, sapa golongan tengen kuwé.

## 56:28

(Dhéwéké kabéh) ana neng antarané wit bidara sing ora nana eriné,

## 56:29

lan wit gedhang sing sungsun-sungsun (wohé),

## 56:30

lan iyub-iyuban sing degelar amba,

## 56:31

lan banyu sing mili terus-terusan,

## 56:32

lan woh-wohan sing akéh,

## 56:33

sing ora mandheg olihé woh lan ora délarang njikoté,

## 56:34

lan kasur-kasur sing kandel tur empuk

## 56:35

Ingsun nyiptakna wong-wong kuwé (widadari-widadari mau) nganggo cara langsung. [^827]

[^827]: Dhéwéké padha déciptakena ora nganggo délairna lan langsung dadi perawan.

## 56:36

banjur Ingsun dadékna dhéwéké kabéh prawan-prawan,

## 56:37

sing sugih ketresnan (lan) rampag umuré,

## 56:38

nggo golongan tengen,

## 56:39

segolongan gedhé sekang wong-wong sing gemiyén,

## 56:40

lan segolongan gedhé uga sekang wong-wong sing kéri.

## 56:41

Lan golongan kiwé, banget sengsarané golongan kiwé kuwé.

## 56:42

(Dhéwéké padha) neng sejeroné pesiksan angin sing banget panasé lan banyu sing umeb.

## 56:43

Lan iyuban kukus sing ireng,

## 56:44

ora adhem lan ora nyenengna

## 56:45

setemené dhéwéké kabéh seurungé kuwé (gemiyén) padha urip moncer-monceran,

## 56:46

lan dhéwéké terus-terusan nglakoni dosa sing gedhé,

## 56:47

lan wong-wong kuwé padha ngucap, “Angger inyong wis padha mati, dadi lemah lan balung-klunthung, apa inyong temen-temen bakal padha détangékna maning?

## 56:48

Apa kaki-nininé inyong kabéh sing gemiyén (uga détangékna)?”

## 56:49

Ngucapa, “(Ya), setemené wong-wong sing gemiyén lan sing mburi-kéri,

## 56:50

mesthi kabéh bakal dékumpulna neng wektu sing ketemtokna, neng dina sing wis padha dekaweruhi.

## 56:51

Banjur setemené ko kabéh, hé wong-wong sing kesasar lan ngapusi!

## 56:52

mesti bakal padha mangan wit zaqqum, [^828]

[^828]: Wit neng neraka sing njalari lara sing banget larané tumrap wong sing mangan wit kuwé.

## 56:53

mangka bakal kebek wetengmu déning kuwé.

## 56:54

Sewisé kuwé ko bakal padha nginum banyu sing banget panasé.

## 56:55

Mangka ko padha nginum kayadéné onta (sing banget ngonggore) nginum.

## 56:56

Kuwé ancengan nggo wong-wong kuwé neng dina piwalésan.”

## 56:57

Ingsun wis nyiptakna ko kabéh, kenangapa ko padha ora nggugu (dina tangi sekang kubur)?

## 56:58

Mangka apa ko kabéh padha nggatékena, ngenani (winih menungsa) sing ko padha pancurna.

## 56:59

Apa ko sing padha nyiptakna, apa Ingsun sing nyiptakna?

## 56:60

Ingsun wis nemtokna patiné saben-saben ko kabéh lan Ingsun ora apes (kurang daya),

## 56:61

nggo ngganti ko kabéh karo wong-wong sing kaya ko (neng dunya) lan nangékna ko kabéh mbésuk (neng akhérat) kanthi kahanan sing ko ora padha kaweruhi.

## 56:62

Lan temen, ko wis padha ngaweruhi penciptanan sing kawitan, kenangapa ko ora padha ngalap piwulang?

## 56:63

Apa ko padha nglakon nggatékena winih sing ko tandur?

## 56:64

Apa ko sing padha nukulna apa Ingsun sing nukulna?

## 56:65

Sekirané Ingsun kersakna, mesthi Ingsun ajurna nganti lebur; mangka ko bakal gumun kapitenggengen.

## 56:66

(karo ngucap), “Temen, inyong kabéh temen-temen nandhang kapitunan,

## 56:67

malah inyong padha ora olih kasil apa-apa.”

## 56:68

Apa ko padha nggatekéna banyu sing ko inum?

## 56:69

Apa ko sing padha nurunaken sekang lamuk utawa Ingsun sing nurunaken?

## 56:70

Sekirané Ingsun ngersakna, mesthi Ingsun dadékna asin, kenangapa ko ora padha kesuwun (sukur)?

## 56:71

Mangka apa ko ora padha nglakon nggatekena geni sing ko urubna (karo suluh)?

## 56:72

Apa ko sing padha nukulna suluh (kayu) kuwé apa Ingsun sing nukulna?

## 56:73

Ingsun ndadékna (geni kuwé) nggo pengéling-éling lan barang sing migunani nggo musafir.

## 56:74

Mangka padha maha-nyucekna  (maca tasbéh) kanthi (nyebut) asmané Pengéranmu Sing Mahaagung.

## 56:75

Banjur Ingsun sumpah kanthi nggon mideré lintang-lintang.

## 56:76

Lan setemené kuwé nyata-nyata sumpah sing gedhé, sekirané ko padha ngaweruhi.

## 56:77

Lan (kiyé) setemené Al-Qur’an sing banget mulyané.

## 56:78

Neng sejeroné Kitab sing kereksa (Lauh Mahfuz),

## 56:79

Ora nana sing nyénggol seliyané kewula-kewula sing desucékna.

## 56:80

Déturunaken sekang Pengérané sekabéh ngalam.

## 56:81

Apa ko padha nganggep remeh pewerta kiyé (Al-Qur’an)?

## 56:82

lan ko padha ndadékna rejeki sing ko tampa (sekang Gusti Allah) malah nggo nggorohna (Penjenengané)?

## 56:83

Mangka angger kaya kuwé kenangapa (ora nyegah) rikala (nyawa) wis butul maring gulu,

## 56:84

lan ko rikala kuwé padha weruh.

## 56:85

lan Ingsun lewih pérek maring dhéwéké ketimbang maring ko kabéh, ning ko padha ora weruh,

## 56:86

mangka kenangapa angger ko pancén ora padha dekewasani (déning Gusti Allah),

## 56:87

ko ora padha mbalékna (nyawa kuwé) angger ko wong sing padha bener?

## 56:88

Angger dhéwéké (wong sing mati) kuwé kelebu sing depérekena (maring Gusti Allah),

## 56:89

mangka dhéwéké nampa ketentreman lan rejeki lan suwarga (sing lubér) kenékmatan.

## 56:90

Lan anadéné angger dhéwéké kelebu golongan tengen,

## 56:91

mangka, “Salam (rahayu) tumrap ko kabéh (he), golongan tengen!” (pengayu-begyané malaékat).

## 56:92

Lan anadéné angger dhéwéké kelebu golongan wong-wong sing padha apus-apus lan kesasar,

## 56:93

mangka dhéwéké depethuk (kanthi) siraman banyu sing umeb,

## 56:94

lan debakar neng njero neraka.

## 56:95

Temen, kiyé peprecaya sing bener.

## 56:96

Mangka padha maha-nyucekna (maca tasbéh) kanthi (nyebut) asmané Pengéranmu Sing Mahaagung.

## 57:1

Apa sing neng langit lan neng bumi padha padha maha-nyucekna (maca tasbéh) maring Gusti Allah. Penjenengané Sing Mahadigdaya, Mahawicaksana.

## 57:2

Kagungané Penjenengané praja langit lan bumi, Penjenengané nguripna lan matékna, lan Penjenengané Mahakewasa ingatasé samubarang kabéh.

## 57:3

Penjenengané Sing Kawitan, Sing Wekasan, Sing Wadhag lan Sing Samar, [^829] lan Penjenengané Maha Ngawuningani samubarang kabéh.

[^829]: “Sing Kawitan” yakuwé sing wis ana seurungé sekabéhané barang ana, “Sing Wekasan” yakuwé sing tetep ana sewisé sekabéhé barang musnah, “Sing Wadhag ” yakuwé sing Mahaluhur lan Sing Samar yakuwé ora nana sing ngalang-alangi Penjenengané lan Penjenengané lewih pérek maring titah tenimbang titah kuwé maring Penjenengané.

## 57:4

Penjenengané sing nyiptakna langit lan bumi sejeroné nem mangsa; banjur milenggah neng ndhuwur ‘Arsy. Penjenengané ngawuningani apa sing mlebu maring bumi lan apa sing metu sekang njeroné, apa sing temurun sekang langit lan apa sing munggah maring nganah. [^830] Lan Penjenengané mbarengi ko kabéh neng ngendi baé ko padha ana. Lan Gusti Allah Maha Mriksani apa sing ko padha pergawé.

[^830]: Sing démaksud “sing munggah” antarané amal-amal lan donga-donga kewula-Né.

## 57:5

Kagungan Penjenengané praja langit lan bumi. Lan mung maring Gusti Allah sekabéh urusan débalékna.

## 57:6

Penjenengané nglebokna wengi maring awan lan nglebokna awan maring wengi. Lan Penjenengané Maha Ngawuningani sekabéh isiné ati.

## 57:7

Padha precayaa (precaya) ko kabéh maring Gusti Allah lan Rasul-É lan sumbangna (neng dalané Gusti Allah) sebagéan sekang bandha sing Penjenengané wis ndadékna ko kabéh minangka sing ngewasani (amanah). Mangka wong-wong sing precaya neng antarané ko kabéh lan nyumbangna (bandhané neng dalané Gusti Allah) nampa ganjaran sing gedhé.

## 57:8

Lan kenangapa ko padha ora precaya maring Gusti Allah, mangkané Rasul ajék ko kabéh precaya maring Pengéranmu? Lan Penjenengané wis mundhut janji (setia)mu, angger ko kabéh wong-wong mukmin.

## 57:9

Penjenengané sing nurunaken ayat-ayat sing cetha (Al-Qur’an) maring kewula-Né (Muhammad) nggo ngetokna ko kabéh sekang pepeteng maring pepadhang. Lan temen, maring ko kabéh Gusti Allah Mahaaris, Mahaasih.

## 57:10

Lan kenangapa ko ora padha nyumbangna (infak) bandhamu neng dalané Gusti Allah, mangkané kangungané Gusti Allah kabéh pusaka langit lan bumi? Ora padha wong sing nyumbangna (bandhané neng dalané Gusti Allah) neng antarané ko kabéh lan perang seurungé nelukna (Mekah). Dhéwéké kabéh kuwé lewih dhuwur drajaté tenimbang wong-wong sing padha nyumbangna (bandhané) lan perang sewisé kuwé. Lan Gusti Allah njanjékna maring saben-saben wong-wong kuwé (piwales) sing lewih apik. Lan Gusti Allah Mahanastiti ingatasé apa sing ko padha pergawé.

## 57:11

Sapa wongé sing ngutangi maring Gusti Allah karo utangan sing becik, mangka Gusti Allah bakal mbalékena kuwé (kanthi) tikel-tekuk nggo dhéwéké, lan tumrap dhéwéké ganjaran sing mulya,

## 57:12

neng dina sliramu bakal weruh wong-wong sing padha precaya lanang utawa wadon, banget mencorongé cahyané dhéwéké kabéh, neng ngarep lan neng iring tengené dhéwéké, (déucapna maring dhéwéké kabéh), “Neng dina kiyé ana werta bebungah nggo ko kabéh, (yakuwé) suwarga-suwarga sing mili neng ngisoré bengawan-bengawan, dhéwéké langgeng neng njeroné. Mengkana kuwé kemenangan sing agung.”

## 57:13

Neng dina wong-wong lamis (munapék) lanang lan wadon padha ngucap maring wong-wong sing padha precaya, “Enténia inyong kabéh! Inyong kabéh kepéngin ngalap cahyamu.” (Maring wong-wong kuwé) déucapna, “Balia ko kabéh maring mburi, lan padha nggoléta dhéwék cahya (kanggo ko kabéh).” Banjur neng antarané wong-wong kuwé depasangi pager (nggo misah) sing ana lawangé. Neng mbang njero ana kewelasan (rahmat) lan neng njabané mung ana siksa.

## 57:14

Wong-wong lamis (munapék) padha nyeluki wong-wong mukmin, “Apa ora gemiyén inyong padha bareng karo ko kabéh?” Wong-wong (mukmin) padha semaur, “Bener, ning ko padha nyilakakna awakmu dhéwék, lan ko mung padha ngenténi, mamang karo (janjiné Gusti Allah) lan deapusi déning angen-angen suwung nganti teka ketetepané Gusti Allah; lan tukang apus-apus (sétan) teka ngapusi ko kabéh ngenani Gusti Allah.

## 57:15

Mangka neng dina kiyé ora bakal détampa tebusan sekang ko kabéh utawa sekang wong-wong kapir. Panggonanmu neng neraka. Kuwé papan ayomanmu, lan kuwé seala-alané panggonan.”

## 57:16

Apa urung butul wektuné tumrap wong-wong sing padha precaya, nggo gentur (khusuk) éling maring Gusti Allah lan nuhoni bebener sing wis déwahyokna (maring dhéwéké kabéh), lan aja pisan-pisan dhéwéké padha (temindak) kaya wong-wong sing wis nampa kitab seurungé kuwé, banjur dhéwéké padha ngliwati wektu sing suwé saéngga atiné wong-wong kuwé dadi wangkot. Lan akéh neng antarané dhéwéké padha dadi wong-wong sing dosa (pasék).

## 57:17

Kawruhana lamon Gusti Allah sing nguripna bumi sewisé mati (garing). Temen, wis Ingsun genahna maring ko kabéh tandha-tandha (agungé Ingsun) supaya ko padha ngreti.

## 57:18

Setemené wong-wong sing padha merwéwéh (sedhekah), lanang utawa wadon lan ngutangi maring Gusti Allah kanthi utangan sing becik bakal detikel-tekukna (piwalesé) tumrap dhéwéké, lan dhéwéké bakal padha nampa ganjaran sing mulya.

## 57:19

Lan wong-wong sing padha precaya maring Gusti Allah lan utusan-utusan-É, dhéwéké kabéh kuwé wong sing padha tulus atiné (dhemen maring bebener) lan seksi-seksi neng sisihé Pengérané. Wong-wong kuwé duwé hak nampa ganjaran lan cahya. Ning wong-wong sing mbangkang (kapir) lan nggorohna ayat-ayat-É Ingsun, dhéwéké kuwé sing padha manggon neng neraka.

## 57:20

Kawruhana, setemené penguripan dunya kuwé mung dolanan lan perguyon, pepaés lan padha agul-agulan neng antarané ko kabéh, lan padha ayon-ayonan neng urusan kesugihan lan anak-keturunan, kaya udan sing tanduran-tandurané nggumunaken wong-wong tani; banjur (tanduran) kuwé dadi garing lan ko padha weruh wernané kuning banjur dadi ludhes. Lan neng akhérat (mengko) ana siksa sing keras lan pengampura sekang Gusti Allah sarta karenan-É. Lan penguripan dunya ora nana liya mung kesenengan sing palsu.

## 57:21

Padha ayon-ayonana ko kabéh nggo mekolih pengampura sekang Pengéranmu lan suwarga sing ambané sejembar langit lan bumi, sing desedhiakna nggo wong-wong sing padha precaya maring Gusti Allah lan utusan-Né. Kuwé kanugrahané Gusti Allah sing déparingna maring sapa sing Penjenengané kersakna. Lan Gusti Allah kagungan kanugrahan sing gedhé.

## 57:22

Saben-saben marabaya sing temiba neng bumi lan sing temiba maring awakmu dhéwék, kabéh wis detulis sajeroné Kitab (Lauh Mahfuz) seurungé Ingsun mujudna. Temen, sing mengkana kuwé gampang mungguhé Gusti Allah.

## 57:23

Supayané ko ora padha susah atiné ingatasé apa sing mlését (ora depekolih) neng ko kabéh, lan uga aja padha keliwat bungah ingatasé apa sing Penjenengané paringna maring ko kabéh. Lan Gusti Allah ora karenan maring saben wong sing gemedhé lan ngagul-agulna awaké dhéwék,

## 57:24

yakuwé wong-wong sing medhit lan préntah wong liya supaya padha medhit. Sapa wongé sing mléngos (sekang préntah-préntahé Gusti Allah), mangka setemené Gusti Allah, Penjenengané Mahasugih, Maha Pinuji.

## 57:25

Temen, Ingsun wis ngutus rasul-rasul Ingsun kanthi bukti-bukti sing nyata lan Ingsun turunaken bareng dhéwéké kitab lan timbangan (keadilan) supaya menungsa bisa temindak adil. Lan Ingsun nyiptakna wesi sing duwé kekuwatan gedhé lan akéh pigunané nggo menungsa, lan supaya Gusti Allah ngawuningani sapa sing nulungi (agama)-Né lan utusan-utusan-É senajan Gusti Allah ora deweruhi (déning wong kuwé), setemené Gusti Allah Mahakuwat, Mahadigdaya.

## 57:26

Lan temen, Ingsun wis ngutus Nuh lan Ibrahim lan Ingsun paringna kenabian lan kitab (wahyu) maring keturunané sekloroné, neng antarané dhéwéké kabéh ana sing nampa pituduh lan akéh neng antarané dhéwéké sing padha dosa (pasék).

## 57:27

Banjur Ingsun susulaken utusan-utusan Ingsun ngetutburéni labeté dhéwéké kabéh, lan Ingsun susulaken (uga) Isa putrane Maryam; lan Ingsun paringna Injil maring dhéwéké lan Ingsun dadékna rasa aris lan welas asih neng njero atiné wong-wong sing padha ngetutbureni dhéwéké. Wong-wong kuwé padha ngana-nganakna rahbaniyah, [^831] mangkané Ingsun ora ngwajibna   (mréntahna) kuwé maring dhéwéké kabéh (sing Ingsun wajibna mung) nggolét karenané Gusti Allah, ning (kewajiban kuwé) ora padha dereksa sing semestiné. Mangka maring wong-wong sing precaya neng antarané dhéwéké kabéh Ingsun paringna ganjarané, lan akéh neng antarané dhéwéké sing padha dosa (pasék).

[^831]: Ora duwé bojo utawa lanang (ora umah-umah) lan mingit  awak dhéwék sejeroné biara

## 57:28

Hé wong-wong sing padha precaya! Padha semaraha (takwa) maring Gusti Allah lan precayaa maring utusan-Né (Muhammad), mesthi Gusti Allah maringna kewelasan (rahmat)-É maring ko kabéh rong bagéan, lan ndadékna cahya nggo ko kabéh lan kanthi cahya kuwé ko padha bisa mlaku lan Penjenengané ngampurani ko kabéh. Lan Gusti Allah Maha Ngampura, Mahawelas,

## 57:29

supayané Ahli Kitab padha ngaweruhi lamon semendhing baé dhéwéké ora bakal nampa kanugrahané Gusti Allah (angger dhéwéké ora padha precaya maring Muhammad), lan kanugrahan kuwé ana neng astané Gusti Allah, Penjenengané maringna kuwé maring sapa sing Penjenengané kersakna. Lan Gusti Allah kagungan kanugrahan sing gedhé.

## 58:1

Temen, Gusti Allah wis midhanget ucapané wong wadon sing ngajokna gugatan maring sliramu (Muhammad) ngenani lanangé, lan madulna (pekewuhé) maring Gusti Allah, lan Gusti Allah midhanget pewicarané sliramu sekloroné. Setemené Gusti Allah Maha Midhanget, Maha Mriksani. [^832]

[^832]: Sebab temuruné ayat kiyé gandhéng karo masalah wong wadon sing jenengé Khaulah binti Tsa’labah sing wis dejihar neng lanangé Aus bin Samit, yakuwé kanthi ngucap maring bojoné, “Ko kuwé kanggoné Inyong wis kaya gigiré biyungku”; kanthi maksud dhéwéké ora olih maning nyampuri bojoné, kayadéné dhéwéké ora ulih nyampuri biyungé. Miturut adat Jahiliyah kalimah jihar kaya kuwé wis padha karo megat bojo. Mangka Khaulah madulna masalahé maring Kanjeng Rasul s.a.w. Rasulullah njawab, neng masalah kiyé urung ana putusané Gusti Allah. Lan neng riwayat liya Rasulullah ngendhika: “Ko wis délarang nyampuri bojomu.” Banjur Khaulah ngucap: “Bojoku urung ngucap tembung talak”. Banjur Khualah bola-bali ndhesek Rasulullah supayané netepna putusan neng prekara kiyé, mangka banjur temurun ayat kiyé lan ayat-ayat sebanjuré.

## 58:2

Wong-wong neng antarané ko kabéh sing njihar bojoné (nganggep bojoné kayadéné biyungé dhéwék, mangkané) si bojo kuwé udu biyungé. Biyung-biyungé dhéwéké kabéh mung wong sing mbabarna dhéwéké. Lan setemené dhéwéké (sing padha njihar) nyata-nyata ngucapnatembung sing ngrusak (mungkar) lan dosa. Lan setemené Gusti Allah Mahaaris, Maha Ngampura.

## 58:3

Lan wong-wong sing padha njihar bojoné banjur njabel apa sing wis déucapna, mangka (dhéwéké padha déwajibna) mbébasna rewang tukon (budak) siji, seurungé selaki-rabi kuwé padha campur. Mengkana kuwé sing dewulangna maring ko kabéh, lan Gusti Allah Mahanastiti maring apa sing ko padha pergawé.

## 58:4

Mangka sapa wongé sing ora bisa (mbébasna rewang tukon), mangka (dhéwéké wajib) puasa rong wulan dhur-dhuran seurungé sekloroné padha campur. Ning sapa wongé ora kuwat, mangka (wajib) awéh pangan (maring) wong miskin sewidak. Mengkana kuwé supayané ko padha precaya maring Gusti Allah lan Utusan-Né. Kuwé hukum-hukumé Gusti Allah, lan tumrap wong-wong sing padha ngingkari kuwé bakal nampa siksa sing banget perihé.

## 58:5

Setemené wong-wong sing padha nglawan Gusti Allah lan Utusan-É mesthi nampa kenisthan kayadéné kenisthan sing wis détampa déning wong-wong seurungé dhéwéké kabéh. Lan temen, Ingsun wis nurunaken bukti-bukti sing nyata. Lan tumrap wong-wong sing padha ngingkari kuwé bakal nampa siksa sing gawé ina.

## 58:6

Neng dina kuwé wong-wong mau padha détangékna déning Gusti Allah, banjur dewertakna maring dhéwéké kabéh apa sing wis padha dhéwéké pergawé. Gusti Allah ngétung kuwé (sekabéh lakon penggawéan kuwé), senajan dhéwéké wis padha kelalén. Lan Gusti Allah Maha Mriksani samubarang kabéh.

## 58:7

Apa ko ora padha nggatékena, lamon Gusti Allah ngawuningani apa sing ana neng langit lan apa sing ana neng bumi? Ora nana pewicaran wewadi antarané wong telu, anging Penjenengané sing kapaté. Lan ora nana wong lima, anging Penjenengané sing kanemé. Lan ora nana sing kurang sekang kuwé utawa lewih akéh, anging Penjenengané mesthi ana bareng karo dhéwéké kabéh neng ngendi baé dhéwéké padha mapan. Banjur Penjenengané bakal paring werta maring dhéwéké kabéh neng dina Kiyamat apa sing wis dhéwéké padha pergawé. Setemené Gusti Allah Maha Ngawuningani samubarang kabéh.

## 58:8

Apa ko ora padha nggatékna wong-wong sing wis délarang nganakna pewicaran sidheman (rahasia), banjur dhéwéké padha mbaléni (nglakoni) larangan kuwé lan dhéwéké padha nganakna pewicaran sidheman nggo nglakoni dosa, mungsuhan lan duraka maring Rasul. Lan angger wong-wong kuwé teka maring sliramu (Muhammad) dhéwéké padha ngucapna salam kanthi cara sing ora kaya détemtokna déning Gusti Allah nggo sliramu. Lan dhéwéké padha ngucap maring awaké dhéwék, “Kenangapa Gusti Allah ora nyiksa inyong kabéh ingatasé apa sing inyong padha ucapna kiyé?” Cukup tumrap wong-wong kuwé neraka Jahanam sing bakal dhéwéké padha leboni. Mangka neraka kuwé seala-alané panggonan bali.

## 58:9

Hé wong-wong sing padha precaya! Rikala ko padha nganakna pewicaran sidheman, aja pisan-pisan ko padha ngrembug penggawéyan dosa, mungsuhan lan durhaka maring Rasul. Ning padha ngrembuga panggawéan becik lan semarah. Lan padha semaraha (takwa) maring Gusti Allah sing maring Penjenengané ko bakal padha dékumpulna maning.

## 58:10

Setemené pewicaran sidheman kuwé kelebu (penggawéané) sétan, supaya wong-wong sing precaya padha susah atiné, mangkané (rembugan) kuwé ora dadi bebaya babar pisan tumrap dhéwéké kabéh kejaba kanthi idiné Gusti Allah. Lan maring Gusti Allah peryogané wong-wong sing precaya padha pasrah.

## 58:11

Hé wong-wong sing padha precaya! Angger déucapna maring ko kabéh, “Wéhna kelonggaran neng sejeroné sesamuan-sesamuan (majlis),” mangka longgarana, mesthi Gusti Allah bakal paring kelonggaran nggo ko kabéh. Lan angger déucapna, “Padha ngadega ko kabéh,” mangka ngadega, mesthi Gusti Allah bakal ngangkat (drajaté) wong-wong sing padha precaya neng antarané ko kabéh lan wong-wong sing déparingi ilmu sewetara drajat. Lan Gusti Allah Mahanastiti (ingatasé) apa sing ko padha pergawé.

## 58:12

Hé wong-wong sing padha precaya! Angger ko padha nganakna rembugan mligi karo Rasul preyogané ko padha ngetokna perwéwéh (maring wong mlarat) seurungé nganakna rembugan kuwé. Sing mengkana kuwé lewih apik tumrap ko kabéh tur lewih brésih. Ning anger ko padha ora mekolih (sing arep dewéwéhna) mangka temen Gusti Allah Maha Ngampura, Mahawelas.

## 58:13

Apa ko padha wedi bakal (dadi mlarat) merga ko padha ngawéhna perwéwéh seurungé (temindak) rembugan karo Rasul? Ning angger ko padha ora nglakoni kuwé lan Gusti Allah wis paring pengampura maring ko, mangka padha lakonana sembayang, lan lunasi jakat uga padha manuta maring Gusti Allah lan Rasul-E! Lan Gusti Allah Mahanastiti ingatasé apa sing ko padha pergawé.

## 58:14

Apa ko ora padha nggatékna wong-wong lamis (munapék) sing ndadékna sewijiné kaum sing wis debendoni déning Gusti Allah dadi batiré? Wong-wong kuwé udu sekang (kaumé) ko kabéh lan udu sekang (kaumé) dhéwéké kabéh. Lan dhéwéké padha sumpah ingatasé apus-apus, mangkané dhéwéké padha mengerténi.

## 58:15

Gusti Allah wis nyedhiakna siksa sing banget kerasé tumrap dhéwéké kabéh. Temen banget alané apa sing wis dhéwéké padha pergawé.

## 58:16

Dhéwéké kabéh ndadékna sumpah-sumpahé nggo tameng, banjur dhéwéké padha ngalang-ngalangi (menungsa) sekang dalané Gusti Allah, mangka tumrap dhéwéké siksa sing gawé ina.

## 58:17

Dunya brana lan anak-anaké ora nana pigunané semendhing-mendhinga (nggo nulungi) dhéwéké sekang siksané Gusti Allah. Dhéwéké padha manggoni neraka, dhéwéké kabéh langgeng neng njeroné.

## 58:18

(Élinga) neng dina (rikala) wong-wong kabéh détangékna déning Gusti Allah, banjur dhéwéké padha sumpah maring Penjenengané (lamon dhéwéké udu wong sing padha musrik) kayadéné sing dhéwéké sumpah maring ko kabéh; lan dhéwéké padha ngira lamon dhéwéké bakal mekolih sewijiné (manpangat). Kawruhana, lamon dhéwéké kabéh wong tukang apus-apus.

## 58:19

Sétan wis ngewasani wong-wong kuwé, banjur ndadékna dhéwéké padha kelalén ngéling-éling Gusti Allah; dhéwéké kuwé golongané sétan. Kawruhana, lamon golongané sétan kuwé golongan sing kapitunan.

## 58:20

Setemené wong-wong sing padha nglawan maring Gusti Allah lan Rasul-É, dhéwéké padha klebu wong-wong sing banget inané.

## 58:21

Gusti Allah wis netepna, “Ingsun lan utusan-utusané Ingsun mesthi menang.” Temen, Gusti Allah Mahakuwat, Mahadigdaya.

## 58:22

Sliramu (Muhammad) ora bakal nemu sewijiné kaum sing precaya maring Gusti Allah lan dina akhérat, padha andum ketresnan karo wong-wong sing padha nglawan maring Gusti Allah lan Rasul-É, senajan wong-wong kuwé ramané, anaké, seduluré utawa kulawargané. Dhéwéké kabéh kuwé wong-wong sing neng atiné wis detanduri déning Gusti Allah keprecayaan lan Gusti Allah wis neguhna dhéwéké kanthi pitulungan [^833] sing teka sekang Penjenengané. Banjur déning Penjenengané dhéwéké padha délebokna maring suwarga sing neng ngisoré mili bengawan-bengawan, wong-wong kuwé langgeng neng sejeroné. Gusti Allah karenan maring dhéwéké lan dhéwéké (uga) padha krasa marem ingatasé (lubéran kewelasan)-É. Wong-wong kuwé golongané Gusti Allah, Padha élinga, setemené golongané Gusti Allah kuwé sing begya.

[^833]: Kekarepan lan kekuwatan batin, bresihé ati, kemenangan ingatasé mungsuh lan liya-liyané.

## 59:1

Apa sing ana neng langit lan apa sing ana neng bumi padha maha-nyucekna (maca tasbéh) maring Gusti Allah; lan Penjenengané Sing Mahadigdaya, Mahawicaksana.

## 59:2

Penjenengané sing ngetokna wong-wong kapir neng antarané Ahli Kitab sekang désané, rikala urak-urakan sing kawitan. [^834] Ko kabéh ora padha ngira, lamon wong-wong kuwé arep padha metu lan dhéwéké uga padha precaya, bénténg-bénténgé bakal bisa ngayomi dhéwéké kabéh sekang (siksané) Gusti Allah; mangka Gusti Allah nekakna (pesiksan) maring dhéwéké sekang prenah sing ora dhéwéké nyana-nyana. Lan Gusti Allah nuwuhna rasa wedi maring atiné; saéngga dhéwéké padha ngajurna umah-umahé karo tangané dhéwék lan tangané wong-wong mukmin. Mangka padha ngalapa (kedadéan kuwé) nggo piwulang, hé wong-wong sing padha duwé pandhangan!

[^834]: Wong-wong Yahudi bani Nadir, dhéwéké sing awal-awal dékumpulna kanggo déurak metu sekang Medinah.

## 59:3

Lan sekirané ora merga Gusti Allah wis netepna pengurakan tumrap wong-wong kuwé, mesthi Gusti Allah nyiksa dhéwéké kabéh neng dunya. Lan neng akhérat dhéwéké bakal padha nampa siksa neraka.

## 59:4

Sing mengkana kuwé merga setemené wong-wong mau padha nglawan Gusti Allah lan Rasul-É. Sapa wongé sing nglawan Gusti Allah, mangka setemené Gusti Allah banget keras ukuman-É.

## 59:5

Apa sing ko padha tegor neng antarané wit-wit korma (duwéké wong-wong kapir) utawa sing ko padha jorna (tuwuh) ngadeg neng sendhuwur bedhogolé, mangka (kuwé demadi) kanthi idiné Gusti Allah; lan merga Penjenengané kersa paring kenisthan maring wong-wong pasék ( dosa).

## 59:6

Lan bandha rampasan fai’ [^835] sekang wong-wong kuwé sing déparingna déning Gusti Allah maring Rasul-É, ko ora padha merlokna jaran utawa onta nggo mekolih kuwé, ning Gusti Allah paring kewasa maring para utusan-utusan-É tumrap sapa sing Penjenengané kersakna. Lan Gusti Allah Mahakewasa ingatasé samubarang kabéh.

[^835]: Banda rampasan sing déjikot sekang mungsuh kanthi ora nganggo perang, pembagéané béda karo pembagéan ghanimah. Ghanimah kuwé bandha rampasan sing déjikot sekang mungsuh sewisé perang. Pembagéan fai’ kaya sing désebut neng ayat 7, déné pembagéan ghanimah désebut neng ayat 41 surat Al-Anfal.

## 59:7

Bandha rampasan (fai’) sekang wong-wong kuwé sing déparingna déning Gusti Allah maring Utusan-É (sing asalé) sekang warga pirang-pirang negari yakuwé nggo Gusti Allah, Rasul, sanak-kadangé (Rasul), bocah-bocah yatim, wong-wong miskin lan nggo wong-wong sing lagi neng lelungan, supaya bandha kuwé aja mung mubeng mung neng antarané wong-wong sugih neng antarané ko kabéh. Apa sing déwéhna déning Rasul maring ko kabéh preyoga détampani. Lan apa sing délarang déning dhéwéké tumrap ko kabéh peryoga tinggalna. Lan padha semaraha (takwa) maring Gusti Allah. Temen, Gusti Allah banget keras ukuman-É.

## 59:8

(Bandha rampasan kuwé uga) nggo wong-wong butuh (fakir) sing padha boyong [^836] sing déurak sekang désané lan ninggalna dunya branané seperlu nggoléti kanugrahan sekang Gusti Allah lan karenan-É lan seperlu nulungi agamané) Gusti Allah lan utusan-É. Dhéwéké kabéh kuwé wong-wong sing bener.

[^836]: Kerabat Nabi, bocah-bocah yatim, wong-wong mlarat, lan wong sing neng lelungan lan kabéh wong pekir (butuh) lan padha boyongan.

## 59:9

Lan wong-wong (warga Medinah) sing wis manggoni kota Medinah lan wis padha precaya seurungé (tekané) wong-wong (boyongan), dhéwéké nresnani wong-wong sing padha boyong maring panggonané dhéwéké. Lan dhéwéké ora padha duwé kepénginan neng njero atiné ingatasé apa sing déwéhna maring wong-wong (boyongan kuwé), lan dhéwéké ngutamakna (wong boyongan) tenimbang awaké dhéwék, senajan dhéwéké uga padha mbutuhna. Lan sapa sing dereksa awaké sekang (sipat) medhit, mangka dhéwéké kuwé klebu wong-wong sing padha begya.

## 59:10

Lan wong-wong sing teka sewisé dhéwéké (wong boyongan lan warga pribumi), dhéwéké padha nyenyuwun, “Duh Pengéran kula sami, mugi ngampunteni kula lan sedhérék-sedhérék kula ingkang empun sami precaya sedéréngé kula, lan mugi ampun Penjenengan nuwuhakén raos drengki selebetipun manah kula sedaya ingatasé tiyang-tiyang ingkang sami precaya. dhuh Pengéran kula sami, éstu, Penjenengan Mahaaris, Mahaasih.”

## 59:11

Apa ko ora padha nggatékena wong-wong lamis (munapék) sing ngucap maring sedulur-seduluré sing kapir neng antarané Ahli Kitab, “Temen, angger ko padha déurak mesthi inyong kabéh uga bakal metu bareng karo ko kabéh; lan inyong selawasé ora bakal manut maring sapa baé seperlu (mbélani) ko kabéh, lan angger ko deperangi mesthi inyong padha bakal mbantu ko kabéh.” Lan Gusti Allah mriksani lamon wong-wong kuwé nyata-nyata tukang apus-apus.

## 59:12

Temen, angger wong-wong (kapir Ahli Kitab) déurak, wong-wong munapék kuwé ora bakal metu bareng karo dhéwéké kabéh, lan angger wong-wong kuwé deperangi, wong-wong (munapék uga) ora bakal nulungi; lan umpamané wong-wong (munapék) kuwé nulungi, mesthi dhéwéké bakal padha mléngos maring mburi, banjur dhéwéké ora bakal padha olih pitulungan.

## 59:13

Setemené neng njero atiné wong-wong kuwé, ko kabéh (muslimin) lewih dewedéni tenimbang Gusti Allah. Sing mengkana kuwé merga dhéwéké wong-wong sing padha ora ngreti.

## 59:14

Dhéwéké ora bakal padha merangi ko kabéh (kanthi cara) bareng-bareng, kejaba neng negari-negari sing ana bénténgé utawa neng semburiné témbok. Memungsuhan neng antarané wong-wong kuwé banget nemené. Ko padha ngira wong-wong kuwé dadi siji, mangkané atiné dhéwéké padha crah-bubrah. Sing mengkana kuwé merga dhéwéké wong-wong sing ora padha ngreti.

## 59:15

(Dhéwéké) kaya wong-wong seurungé dhéwéké (Yahudi) sing urung suwé keliwat, wis ngrasakna akibat sing ala (kebirat) jalaran polahé dhéwéké kabéh. Lan dhéwéké bakal padha nampa siksa sing perih.

## 59:16

(Pengarih-arihé wong-wong munapék kuwé) kayadéné pengarih-arihé sétan rikala dhéwéké ngucap maring menungsa, “Padha kapira ko kabéh!” Banjur rikala menungsa dadi padha kapir, dhéwéké (sétan) ngucap, “Setemené inyong ora cawé-cawé karo ko kabéh, merga setemené inyong wedi maring Gusti Allah, Pengérané sekabéh ngalam.”

## 59:17

Mangka wekasané tumrap sekloroné, lamon karo-karoné padha mlebu maring neraka, langgeng neng sejeroné. Mengkana kuwé piwalesé tumrap wong-wong sing padha aniaya (dolim).

## 59:18

Hé wong-wong sing padha precaya! Padha semaraha maring Gusti Allah lan preyogané saben-saben wong nggatékna apa sing wis dépergawé nggo dina ngésuk (akhérat) lan padha semaraha maring Gusti Allah. Temen, Gusti Allah Mahanastiti ingatasé apa sing ko kabéh pergawé.

## 59:19

Lan aja pisan-pisan ko padha kaya wong-wong sing kelalén maring Gusti Allah, saéngga Gusti Allah ndadékna dhéwéké padha kelalén maring awaké dhéwék. Dhéwéké kuwé wong-wong sing padha dosa (fasek).

## 59:20

Ora padha para warga neraka karo para warga suwarga; para warga suwarga kuwé wong-wong sing padha olih kemenangan.

## 59:21

Sekirané Ingsun turunaken Al-Qur’an kiyé maring sewijiné gunung, mesthi ko bakal padha weruh (gunung kuwé) ndhengkluk pecah-brah merga wedi maring Gusti Allah. Lan peumpaman-peumpaman kuwé Ingsun gawé nggo menungsa supaya dhéwéké padha mikir.

## 59:22

Penjenengané Gusti Allah, ora nana sembahan seliyané Penjenengané. Sing Ngawuningani prekara sing ora keton (gaib) lan sing nyata. Penjenengané Sing Mahawelas, Mahaasih.

## 59:23

Penjenengané Gusti Allah, ora nana sembahan seliyané Penjenengané. Maharaja Sing Mahasuci, Sing Maharaharja, Sing Mbaureksa Keamanan, Sing Nguri-uri Keslametan, Sing Mahagigdaya, Sing Mahakewasa, Sing Ngasta Sekabéh Keagungan, Mahasuci Gusti Allah sekang apa sing dhéwéké padha sekuthokna.

## 59:24

Penjenengané Gusti Allah Sing Maha Nyiptakna, Sing Ndadekna Ana, Sing Gawé Rupa, Penjenengané kagungan asma-asma sing éndah. Apa sing ana neng langit lan neng bumi padha maha-nyucekna (maca tasbéh) maring Penjenengané. Lan Penjenengané Sing Mahadigdaya, Mahawicaksana.

## 60:1

Hé wong-wong sing padha precaya! Aja pisan-pisan ko padha ndadékna mungsuhé Ingsun lan mungsuhmu minangka dadi batir-batir raket, saéngga ko padha mbutulna maring dhéwéké (werta-wertané Muhammad), merga rasa welas asih; mangkané dhéwéké wis padha ingkar sekang bebener sing debutulna maring ko kabéh. Dhéwéké wis padha ngurak Rasul lan ko dhéwék merga ko padha precaya maring Gusti Allah, Pengéranmu. Angger ko padha temen-temen metu nggo lelabuh (jihad) neng dalané Ingsun lan nggolét karenané Ingsun (aja pisan-pisan ko padha temindak kaya kuwé). Ko padha awéh ngerti kanthi sidhem-sidheman (werta-wertané Muhammad) maring dhéwéké kabéh merga rasa welas asih, lan Ingsun lewih ngawuningani apa sing ko padha umpetna lan apa sing ko padha edhéngna. Lan sapa wongé neng antarané ko kabéh sira nglakoni kuwé, mangka temen, dhéwéké wis kesasar sekang dalan sing jejeg.

## 60:2

Angger wong-wong kuwé nangkep ko kabéh, mesthi dhéwéké padha temindak minangka mungsuh tumrap ko kabéh, banjur ngumbar tangan lan lésané ingatasé ko kabéh seperlu nglarani lan dhéwéké padha kepéngin supaya ko padha (bali) kapir.

## 60:3

Sanak-sedulurmu lan anak-anakmu ora bakal migunani tumrap ko kabéh neng dina Kiyamat. Penjenengané bakal misahna antarané ko kabéh. Lan Gusti Allah Maha Mriksani apa sing ko kabéh pergawé.

## 60:4

Temen, wis ana tepa-tuladha sing apik nggo ko kabéh neng (pribadine) Ibrahim lan wong-wong sing padha bareng karo dhéwéké, nalika dhéwéké ngucap maring kaumé, “Setemené inyong padha kipat sekang ko kabéh lan sekang apa sing ko padha sembah seliyané Gusti Allah, inyong kabéh ngingkari (kekapiran)mu lan wis genah antarané inyong lan ko kabéh ana mungsuhan lan wewadhéhan nggo selawas-lawasé nganti ko padha precaya mung maring Gusti Allah,” Kejaba ucapané Ibrahim maring ramané, [^837] “Temen, inyong arep nyuwunaken ngampura nggo rika, ning inyong babar pisan ora bisa nolak (siksané) Gusti Allah tumrap rika.” (Ibrahim matur), “Dhuh Pengéran kula sami, namung dhateng Penjenengan kula sedaya pasrah lan namung dhateng Penjenengan kula sami mertobat lan namung dhateng Penjenengan kula sami wangsul.

[^837]: Nabi Ibrahim wis nglakon nyuwunaken ampura nggo ramané sing musrik maring Gusti Allah, kiyé ora kena détiru merga Gusti Allah ora mbenerna wong mukmin njalukna ampura nggo wong kapir (An-Nisa ayat [^48].

## 60:5

Dhuh Pengéran kula sami, mugi ampun Penjenengan dadosaken kula sedaya (inceran) pitnah tumrap tiyang-tiyang kapir. Lan mugi ngampurani kula sami, dhuh Pengéran kula sedaya. Sejatosipun Penjenengan Ingkang Mahadigdaya, Mahawicaksana.

## 60:6

Temen neng wong-wong kuwé (Ibrahim lan umaté) ana tepa-tuladha sing apik tumrap ko kabéh; (yakuwé) tumrap wong-wong sing padha ngarep-arep (ganjarané) Gusti Allah lan (keslametan neng) dina akhir, lan sapa wongé mléngos, mangka setemené Gusti Allah, Penjenengané Sing Mahasugih, Maha Pinuji.

## 60:7

Moga-moga Gusti Allah nuwuhna welas asih neng antarané ko kabéh karo wong-wong sing nglakon ko padha mungsuhi neng antarané dhéwéké kabéh. Gusti Allah Mahakewasa. Lan Gusti Allah Maha Ngampura, Mahawelas.

## 60:8

Gusti Allah ora nglarang ko padha temindhak apik lan adil maring wong-wong sing ora padha merangi ko kabéh neng urusan agama lan ora ngurak ko kabéh sekang désamu. Setemené Gusti Allah nresnani wong-wong sing padha temindhak adil.

## 60:9

Gusti Allah mung nglarang ko padha ndadékna dhéwéké minangka batirmu wong-wong sing padha merangi ko kabéh neng urusan agama lan ngurak ko kabéh sekang désamu lan ngrewangi (wong liya) nggo ngurak ko kabéh. Sapa wongé ndadékna dhéwéké minangka batir, dhéwéké kuwé klebu wong-wong sing padha aniaya (dolim).

## 60:10

Hé wong-wong sing padha precaya! Angger wong-wong wadon mukmin teka boyong maring ko kabéh, mangka preyoga ujinen (keprecayaané) dhéwéké. Gusti Allah lewih ngawuningani ngenani keprecayaané dhéwéké; angger ko wis padha ngaweruhi lamon dhéwéké padha (nyata-nyata) precaya, mangka aja ko balékna dhéwéké maring wong-wong kapir (para lanangé). Wong-wong wadon mau ora halal tumrap wong-wong kapir kuwé lan wong-wong kapir kuwé ora halal tumrap wong-wong wadon mau. Lan wéhna maring (lanangé) wong-wong wadon kuwé mas kawin (mahar) sing wis lanangé kuwé padha bayar. Lan ora nana dosa tumrap ko kabéh mbojo wong-wong wadon kuwé angger ko padha mbayarna maring dhéwéké mas kawiné (maharé). Lan aja pisan-pisan ko padha tetep nyekeli tali (jejodhoan) karo wong-wong wadon kapir, lan preyogané ko padha jaluk maning mas kawin (mahar) sing wis ko kabéh wéhna; lan (angger sing lanang tetep kapir) jorna dhéwéké padha njaluk mahar sing wis dhéwéké padha bayarna (maring randhané sing wis precaya). Mengkana kuwé hukumé Gusti Allah sing Penjenengané tetepna neng antarané ko kabéh. Lan Gusti Allah Maha Ngawuningani, Mahawicaksana.

## 60:11

Lan angger ana sewijiné (paribalen mahar) sing urung ko padha rampungna ingatasé bojo-bojomu sing mlayu maring wong-wong kapir, banjur ko kabéh bisa ngalahena dhéwéké, mangka wéhna (sekang bandha rampasan) maring wong-wong sing bojoné padha mlayu kuwé seakéhé mahar sing wis dhéwéké wéhna. [^838] Lan padha semaraha (takwa) ko kabéh maring Gusti Allah sing maring Penjenengané ko padha precaya.

[^838]: Seurungé ghanimah debagékna maring lprecayag golongan sing duwé hak, debayarna lewih dhisit mahar-mahar maring wong lanang sing bojo-bojoné padha mlayu maring daérah kaum kapir.

## 60:12

Hé Nabi! Angger wong-wong wadon mukmin padha teka maring sliramu nggo nganakna prasetia (bai’at), lamon dhéwéké padha ora arep nyekuthokena sewiji apa karo Gusti Allah, ora arep nyolong, ora arep royal (jinah), ora arep maténi bocah-bocah, ora arep temindhak apus-apus sing dhéwéké padha gawé-gawé antarané tangan lan sikilé dhéwéké [^839] lan ora ndurakani sliramu sejero-né urusan sing apik, mangka tampanana janji setiané lan nyuwunaken ngampura nggo dhéwéké maring Gusti Allah. Temen, Gusti Allah Maha Ngampura, Mahaasih.

[^839]: Penggawéan sing dhéwéké gawé-gawé antarané tangan lan sikilé dhéwéké kuwé maksudhé nganakna akon-akon palsu prekara beciké antarané wong lanang lan wong wadon kaya pendakwa jinah, pendakwa lamon anaké si Fulan udu anaké lanangé lan liya-liyané.

## 60:13

Hé wong-wong sing padha precaya! Aja pisan-pisan ko padha ndadékna wong-wong sing debendoni déning Gusti Allah minang-ka penulungmu, temen, dhéwéké wis pungkas (pedhot pengarep-arepé) maring akhérat, kayadéné pungkasé wong-wong kapir sing wis ana neng sejeroné kubur.

## 61:1

Apa sing ana neng langit lan apa sing ana neng bumi padha maha-nyecekna (maca tasbéh) maring Gusti Allah; lan Penjenengané Sing Mahadigdaya, Mahawicaksana.

## 61:2

Hé wong-wong sing padha precaya! Kenangapa ko padha ngucapna sewiji-wiji sing ko padha ora lakoni?

## 61:3

(Kuwé) banget dewadhehi neng sisihé Gusti Allah angger ko padha ngucapna apa-apa sing ko kabéh ora lakoni.

## 61:4

Setemené Gusti Allah ngarenani wong-wong sing padha perang neng dalan-É sejeroné barisan sing bares, dhéwéké kabéh kaya-kaya sewijiné bangunan sing temata kukuh.

## 61:5

Lan (élinga) rikala Musa ngucap maring kaumé, “Hé kaumku! Kenangapa ko padha nglarani inyong, mangkané ko kabéh temen ngaweruhi lamon inyong setemené utusané Gusti Allah maring ko kabéh?” Mangka rikala wong-wong kuwé padha mléngos (sekang bebener), Gusti Allah mléngosna atiné dhéwéké kabéh. [^840] Lan Gusti Allah ora paring pituduh maring kaum sing padha dosa (pasék).

[^840]: Merga dhéwéké padha mléngos sekang bebener, mangka Gusti Allah ngejorna kesasar atiné saéngga dhéwéké tambah adoh sekang bebener.

## 61:6

Lan (élinga) rikala Isa putrané Maryam ngucap, “Hé Bani Israil! Setemené inyong utusané Gusti Allah maring ko kabéh, sing mbenerna kitab (sing temurun) seurungé inyong, yakuwé Taurat lan awéh werta bebungah kanthi sewijiné Utusan sing bakal teka sewisé inyong, sing asmané Ahmad (Muhammad).” Ning rikala Rasul kuwé teka kanthi nggawa bukti-bukti sing nyata, dhéwéké padha ngucap, “Kiyé sihir sing nyata.”

## 61:7

Lan sapa sing lewih aniaya (dolim) tenimbang wong sing gawé apus-apus maring Gusti Allah, mangkané dhéwéké padha dejék maring (agama) Islam? Lan Gusti Allah ora paring pituduh maring wong-wong sing aniaya (dolim).

## 61:8

Wong-wong kuwé arep padha nyirep cahya (agamané) Gusti Allah kanthi lésan (ucapan-ucapané) dhéwéké, ning Gusti Allah tetep nyempurnakna cahya-Né senajan wong-wong kapir padha wadhéh (maring kuwé).

## 61:9

Penjenengané sing ngutus Rasul-É kanthi nggawa pituduh lan agama sing bener, nggo menangna (agama kuwé) ingatasé sekabéh agama senajan wong-wong musrik padha wadhéh (maring kuwé).

## 61:10

Hé wong-wong sing padha precaya! Apa ko padha gelem Ingsun tidhokna sewijiné dagang sing bisa nylametna ko kabéh sekang siksa sing perih?

## 61:11

(Yakuwé) ko padha precaya maring Gusti Allah lan Rasul-É lan padha lelabuh (jihad) neng dalané Gusti Allah kanthi bandha lan nyawamu. Kuwé sing lewih apik tumrap ko kabéh angger ko padha mengerténi,

## 61:12

mesthi Gusti Allah ngampurani dosa-dosamu lan nglebokna ko kabéh maring suwarga sing mili neng ngisoré bengawan-bengawan, lan maring papan-papan panggonan sing apik neng njeroné suwarga Ngaden (‘Adn). Kuwé kemenangan sing agung.

## 61:13

Lan (ana maning) ganjaran sing liya sing ko padha senengi (yakuwé) pitulungan sekang Gusti Allah lan kemenangan sing pérek (wektuné). Lan butulna werta bebungah maring wong-wong mukmin.

## 61:14

Hé wong-wong sing padha precaya! Padha dadia ko kabéh penulung-penulung (agamané) Gusti Allah kayadéné Isa putrané Maryam wis ngucap maring pendhérék-pendhéréké sing padha manut, “Sapa sing arep dadi penulung-penulungé inyong (nggo njejegna agamané) Gusti Allah?” Pendhérék-pendhéréké sing padha manut kuwé ngucap, “Inyong kabéh kiyé penulung-penulungé (agamané) Gusti Allah,” banjur segolongan Bani Israil padha precaya lan segolongan (liyané) kapir, banjur Ingsun paring kekuwatan maring wong-wong sing padha precaya ingatasé mungsuh-mungsuhé dhéwéké, saéngga dhéwéké dadi wong sing padha menang.

## 62:1

Apa sing ana neng langit lan apa sing ana neng bumi tansah padha maha-nyucekna (maca tasbéh) maring Gusti Allah; Maharaja, Sing Mahasuci, Sing Mahadigdaya, Mahawicaksana.

## 62:2

Penjenengané sing ngutus sewijiné Rasul maring kaum sing wuta aksara sekang kalangané wong-wong kuwé dhéwék, sing macakna maring wong-wong kuwé ayat-ayat-É, nyucékna (jiwané) dhéwéké lan mulangna maring dhéwéké Kitab lan Hikmah (Sunnah), senajan seurungé, dhéwéké kabéh temen-temen sejeroné kesasar sing nyata.

## 62:3

Lan (uga) maring kaum sing liya sekang dhéwéké sing urung srawungan karo dhéwéké kabéh. Lan Penjenengané Sing Mahadigdaya, Mahawicaksana.

## 62:4

Mengkana kuwé ganjarané Gusti Allah sing déparingna maring sapa sing Penjenengané kersakna. Lan Gusti Allah kagungan kenugrahan sing gedhé.

## 62:5

Peumpaman wong-wong sing déparingi dhawuh nggawa Taurat, banjur dhéwéké padha ora nggawa (ora nglakoni ajarané) yakuwé kaya jaran khimar (keledai) sing nggawa kitab-kitab sing kandhel. Banget alané peumpamané kaum sing nggorohna ayat-ayat-É Gusti Allah. Lan Gusti Allah ora paring pituduh maring wong-wong sing padha aniaya (dolim).

## 62:6

Dhawuha (Muhammad), “Hé wong-wong Yahudi! Angger ko padha ngira lamon ko kabéh (sing dadi) kekasihé Gusti Allah, udu wong-wong sing liya, mangka padha ngarep-arepa kematianmu, angger ko kabéh wong sing bener.”

## 62:7

Lan dhéwéké ora bakal padha ngarep-arep kematian kuwé selawasé jalaran kejahatan sing wis padha dhéwéké pergawé kanthi tangané dhéwék. Lan Gusti Allah Maha Ngawuningani maring wong-wong sing padha aniaya (dolim).

## 62:8

Ucapna, “Setemené pati sing ko padha mlayu sekang kuwé, dhéwéké mesthi nemoni ko kabéh, banjur ko bakal padha débalékna maring Gusti Allah, sing ngawuningani sing ora keton (gaib) lan sing nyata, banjur Penjenengané wertakna maring ko kabéh apa sing wis ko padha pergawé.”

## 62:9

Hé wong-wong sing padha precaya! Angger wis deundang supaya padha nglakoni sembayang neng dina Jemuah, mangka gagiyan ko padha éling (maring) Gusti Allah lan tinggalna dol-tinuku. Sing mengkana kuwé lewih apik tumrap ko kabéh angger ko padha ngaweruhi.

## 62:10

Angger sembayang wis délakoni, mangka padha semebara ko kabéh neng bumi; goléta kenugrahané Gusti Allah lan padha élinga (maring) Gusti Allah seakéh-akéhé supaya ko kabéh begya.

## 62:11

Lan angger wong-wong kuwé weruh dol-tinuku utawa dolanan, dhéwéké padha gagiyan mérek maring nganah lan dhéwéké padha ninggal sliramu (Muhammad) lagi jumeneng (khotbah). Dhawuha, “Apa sing ana neng sisihé Gusti Allah lewih apik tenimbang dolanan lan dol-tinuku,” lan Gusti Allah juru paring rejeki sing paling apik.

## 63:1

Angger wong-wong lamis (munapék) teka maring sliramu (Muhammad), dhéwéké padha ngucap, “Inyong kabéh ngakoni, lamon sliramu Utusané Gusti Allah.” Lan Gusti Allah ngawuningani lamon sliramu nyata-nyata utusané Penjenengané; lan Gusti Allah nyekséni lamon wong-wong lamis (munapék) kuwé temen-temen tukang apus-apus.

## 63:2

Dhéwéké padha ndadékna sumpah-sumpahé minangka taméng, [^841] banjur dhéwéké ngalang-alangi (menungsa) sekang dalané Gusti Allah. Temen, banget alané apa sing dhéwéké padha pergawé.

[^841]: Wong-wong kuwé padha sumpah lamon dhéwéké padha precaya nggo njaga bandha lan awaké supayané aja dépaténi utawa détawan utawa derampas bandhané.

## 63:3

Sing mengkana kuwé merga setemené dhéwéké wis padha precaya, banjur dadi kapir, mangka atiné dhéwéké kabéh dekunci, saéngga dhéwéké padha ora bisa mengerténi.

## 63:4

Lan angger sliramu weruh wong-wong kuwé, awaké gawé gumun sliramu. Lan angger dhéwéké padha ngucap, sliramu ngrungokna ucapané. Dhéwéké kabéh kaya-kaya kayu sing desendhehna. [^842] Dhéwéké padha ngira lamon saben klorongan detujokna maring dhéwéké. Wong-wong kuwé mungsuh (sing sebeneré), mangka padha sing waspada maring dhéwéké kabéh; moga-moga Gusti Allah numpes wong-wong kuwé. Kepriwé dhéwéké padha bisa depléngosna (sekang bebener)?

[^842]: Dhéwéké deumpamakna kaya kayu sing semendheh, maksudé nggo nyebutna sipaté sing ala, senajan awaké bagus-bagus lan dhéwéké pinter ngomong, tapi sebeneré uteké kosong ora bisa mahami bebener.

## 63:5

Lan angger déucapna maring wong-wong kuwé, “Ayuh (padha precaya), supaya Rasulullah nyuwunaken ampura nggo ko kabéh,” dhéwéké padha mbuwang rai lan sliramu weruh wong-wong kuwé mléngos kanthi ngagul-agulna awaké dhéwék.

## 63:6

Padha baé tumrap dhéwéké kabéh, sliramu (Muhammad) suwunaken ampura nggo dhéwéké utawa ora suwunaken ngapura nggo dhéwéké. Gusti Allah ora bakal ngampurani wong-wong kuwé; setemené Gusti Allah ora bakal paring pituduh maring wong-wong sing dosa (fasék).

## 63:7

Wong-wong sing padha ngucap (maring warga asli Medinah), “Aja pisan-pisan ko padha awéh maring wong-wong (warga boyongan) sing ana neng sisihé Rasulullah nganti dhéwéké padha bubar (ninggalna Rasulullah).” Mangkané kagungané Gusti Allah gudhangé langit lan bumi, ning wong-wong lamis (munapék) kuwé ora padha ngaweruhi.

## 63:8

Dhéwéké padha ngucap, “Temen, angger inyong kabéh bali maring Medinah (bali sekang perang Bani Mustalik), mestiné wong-wong sing kuwat bakal ngurak wong-wong sing ringkih sekang kana.” Mangkané kekuwatan kuwé mung kagungané Gusti Allah, Rasul-É lan tumrap wong-wong mukmin, ning wong-wong lamis (munapék) kuwé ora padha ngaweruhi.

## 63:9

Hé wong-wong sing padha precaya! Aja pisan-pisan bandhamu lan anak-anakmu ngelalenaken ko kabéh sekang éling maring Gusti Allah. Lan sapa wongé sing nglakoni kaya kuwé, mangka dhéwéké kuwé kelebu wong-wong sing padha kapitunan.

## 63:10

Lan sumbangna (infak) sebagéan sekang apa sing wis Ingsun paringna maring ko kabéh seurungé pati teka maring salah siji wong neng antarané ko kabéh; banjur dhéwéké ngucap (ngajogi), “Dhuh Pengéran kula, sekintené Penjenengan kersa nundha (pejahé) kula sekedhik wekdal malih, mangka kula saged merwéwéh lan kula bakal kelebet tiyang-tiyang ingkang sami saé.”

## 63:11

Lan Gusti Allah ora bakal nundha (matiné) sewijiné wong angger wektu matiné wis butul. Lan Gusti Allah Mahanastiti ingatasé apa sing ko padha pergawé.

## 64:1

Apa sing ana neng langit lan apa sing ana neng bumi tansah padha maha-nyucekna (maca tasbéh) maring Gusti Allah; kagungan Penjenengané sekabéh praja lan kagungan Penjenengané (uga) sekabéh pemuji; lan Penjenengané Mahakewasa ingatasé samubarang kabéh.

## 64:2

Penjenengané sing nyiptakena ko kabéh, banjur neng antarané ko kabéh ana sing kapir lan neng antarané ko kabéh (uga) ana sing mukmin. Lan Gusti Allah Maha Mriksani apa sing ko padha pergawé.

## 64:3

Penjenengané nyiptakena langit lan bumi kanthi (tujuan) sing sejati, Penjenengané mbangun rupamu banjur mbagusi rupamu, lan maring Penjenengané panggonan bali.

## 64:4

Penjenengané ngawuningani apa sing neng langit lan neng bumi, lan ngawuningani apa sing ko padha umpetna lan apa sing ko padha edhéngna. Lan Gusti Allah Maha Ngawuningani sekabéh isiné ati.

## 64:5

Apa urung butul maring ko kabéh (wong-wong kapir) wertané wong-wong kapir gemiyén? Mangka dhéwéké wis padha ngrasakna akibat sing ala sekang penggawéané lan dhéwéké padha nampa siksa sing perih.

## 64:6

Sing mengkana kuwé merga setemené rikala rasul-rasul teka maring wong-wong kuwé (nggawa) keterangan-keterangan banjur dhéwéké padha ngucap, “Apa (pantes) menungsa sing awéh pituduh maring inyong kabéh?” Banjur dhéwéké padha ingkar lan mléngos; mangkané Gusti Allah ora mbutuhna (dhéwéké kabéh). Lan Gusti Allah Mahasugih, Maha Pinuji.

## 64:7

Wong-wong sing mbangkang (kapir) padha ngira, lamon dhéwéké ora bakal détangékna. Dhawuha (Muhammad), “Ora mengkana kuwé, sekawit (sekawit) Pengéranku, ko kabéh mesthi détangékna, banjur dewertakna kabéh sing ko padha pergawé.” Lan sing mengkana kuwé gampang mungguh Gusti Allah.

## 64:8

Mangka padha precayaa (precaya) ko kabéh maring Gusti Allah lan Rasul-É lan maring cahya (Al-Qur’an) sing wis Ingsun turunaken. Lan Gusti Allah Mahanastiti ingatasé apa sing ko padha pergawé.

## 64:9

(Élinga) maring dina (rikala) Gusti Allah ngumpulna ko kabéh neng dinané ngumpul, kuwé dina mbukak kesalahan-kesalahan. Lan sapa wongé sing precaya maring Gusti Allah lan padha mergawé kebecikan, mesthi Gusti Allah bakal mbusek kesalahan-kesalahané lan nglebokna maring suwarga sing mili neng ngisoré bengawan-bengawan, dhéwéké padha langgeng neng njeroné. Kuwé kemenangan sing gedhé.

## 64:10

Lan wong-wong sing kapir lan padha nggorohna ayat-ayat-É Ingsun, dhéwéké kuwé sing ngenggoni neraka, dhéwéké langgeng neng njeroné selawas-lawasé. Lan kuwé seala-alané panggonan bali.

## 64:11

Ora nana sewijiné rubéda sing temiba (maring sewenéh wong), kejaba kanthi idiné Gusti Allah; lan sapa wongé precaya maring Gusti Allah mesthi Gusti Allah bakal paring pituduh maring atiné. Lan Gusti Allah Maha Ngawuningani samubarang kabéh.

## 64:12

Lan padha manuta maring Gusti Allah lan manuta maring Rasul. Angger ko padha mléngos mangka setemené kewajibané Utusané Ingsun mung mbutulna (titipané Gusti Allah) kanthi gamblang.

## 64:13

(Penjenengané) Gusti Allah, ora nana sembahan kejaba Penjenengané. Lan preyogané wong-wong mukmin padha pasrah (tawakal) maring Gusti Allah.

## 64:14

Hé wong-wong sing padha precaya! Setemené neng antarané bojo-bojomu lan anak-anakmu ana sing dadi mungsuh tumrap ko kabéh, [^843]  mangka padha ngati-atia ko kabéh maring dhéwéké; lan angger ko padha aris lan ko padha welasi lan (uga) ngampurani (dhéwéké kabéh), mangka temen, Gusti Allah Maha Ngampura, Mahaasih.

[^843]: Kadhang-kadhang bojo utawa anak bisa mlésétna lanangé utawa ramané nggo nglakoni penggawé-penggawéan sing ora débenerna déning agama.

## 64:15

Setemené bandhamu lan anak-anakmu mung coban (tumrap ko kabéh), lan neng sisihé Gusti Allah ganjaran sing gedhé.

## 64:16

Mangka padha semaraha (takwa) ko kabéh maring Gusti Allah miturut kesanggupanmu lan rungokna lan manuta; lan sumbangna (infak) bandha sing apik nggo awakmu. Lan sapa wongé dejaga awaké sekang sipat medhit, dhéwéké kelebu wong-wong sing padha begya.

## 64:17

Angger ko padha ngutangi maring Gusti Allah kanthi utangan sing becik, mesthi Penjenengané nikel-tekukna (piwales) nggo ko lan ngampurani ko kabéh. Lan Gusti Allah Maha Ngesuwuni, Mahaaris.

## 64:18

Sing Ngawuningani sing ora keton (gaib) lan sing nyata. Sing Mahadigdaya, Mahawicaksana.

## 65:1

Hé Nabi! Angger sliramu megat garwa-garwamu mangka preyogané sliramu megat dhéwéké neng wektu dhéwéké bisa (ngadhepi) idahé (sing pantes), lan étunga wektu idah kuwé, lan uga tawakala maring Gusti Allah Pengéranmu. Aja pisan-pisan sliramu tokna dhéwéké sekang umahé lan aja (desekolihi) metu kejaba dhéwéké nglakoni penggawé clemer (kotor) sing genah. Kuwé hukum-hukumé Gusti Allah, lan sapa wongé nerak hukumé Gusti Allah, mangka temen, dhéwéké wis temindak aniaya (dolim) maring awaké dhéwék. Sliramu ora mengerténi mbok menawa sewisé kuwé Gusti Allah gawé sewijiné aturan sing anyar.

## 65:2

Mangka angger dhéwéké wis padha méh rampung idahé, mangka rujuka (baléna maring) dhéwéké kanthi apik utawa culna dhéwéké kanthi apik lan perseksékna kanthi seksi loro sing adil neng antarané sliramu lan preyogané sliramu jejegna perseksén kuwé krana Gusti Allah. Mengkana piwulangan kuwé déwéhna tumrap wong sing padha precaya maring Gusti Allah lan dina wekasan. Sapa wongé sing semarah (takwa) maring Gusti Allah mesthi Penjenengané bakal mbukakna dalan metu (pembengkas) maring dhéwéké,

## 65:3

lan Penjenengané paring rejeki sekang prenah sing ora désangka-sangka. Lan sapa wongé sing pasrah (tawakal) maring Gusti Allah, mesthi Gusti Allah bakal nyukupna (keperluan)é. Setemené Gusti Allah ngleksanakna urusan-É. Temen, Gusti Allah wis gawé aturan tumrap saben samubarang.

## 65:4

Wong-wong wadon sing ora héd maning (menopause) neng antarané bojo-bojomu, angger sliramu mamang (ngenani jangka idahé) mangka idahé kuwé telung wulan, lan mengkana (uga) idahé wong-wong wadon sing ora héd. Éwadéné wong-wong wadon sing mbobot wektu idahé kuwé nganti dhéwéké mbabarna wetengané. Lan sapa wongé semarah (takwa) maring Gusti Allah mesthi Penjenengané ndadékna gampang tumrap dhéwéké neng njero urusané.

## 65:5

Kuwé dhawuhé Gusti Allah sing déparingna maring ko kabéh, sapa wongé sing semarah (takwa) maring Gusti Allah, mesthi Gusti Allah bakal mbusek kesalahan-kesalahané lan bakal nikel-tekukna ganjaran tumrap dhéwéké.

## 65:6

Panggonaken dhéwéké kabéh (para bojo) neng endi ko padha manggon miturut kekuwatanmu lan ko aja nyusahna dhéwéké nggo gawé rupek (atiné) dhéwéké. Lan angger dhéwéké kabéh (bojo-bojo sing wis dépegat) kuwé lagi mbobot, mangka wéhna maring dhéwéké napkahé nganti dhéwéké mbabarna wetengané, banjur angger dhéwéké nyusoni (anak-anak)mu mangka wéhna upahé maring dhéwéké; lan padha rembugana neng antarané ko kabéh (samubarang) kanthi apik; lan angger ko padha nemoni kesusahan, mangka wong wadon liya kena nyusoni (bocah kuwé) nggo dhéwéké.

## 65:7

Preyogané wong sing duwé kombéran awéh napkah miturut kekuwatané, lan wong sing cekak rejekiné, preyogané awéh napkah sekang bandha sing déparingna déning Gusti Allah maring dhéwéké. Gusti Allah ora ngebot-bot sewijiné wong kejaba (laras) karo apa sing déparingna déning Gusti Allah maring dhéwéké. Gusti Allah bakal paring kombéran sewisé kerupekan.

## 65:8

Lan banget akéhé (warga) negari sing ndurakani dhawuhé Pengérané dhéwéké lan utusan-utusan-É, mangka Ingsun gawé prétungan maring warga negari kuwé kanthi prétungan sing tliti, lan Ingsun siksa dhéwéké kabéh kanthi siksa sing nggegirisi (neng akhérat),

## 65:9

saéngga dhéwéké padha ngrasakna akibat sing ala sekang penggawéané, lan akibat penggawéané dhéwéké kabéh kuwé (dadi) kapitunan sing gedhé.

## 65:10

Gusti Allah nyedhiakna siksa sing keras tumrap dhéwéké kabéh, mangka padha semaraha (takwa) maring Gusti Allah hé wong-wong sing padha duwé nalar! (Yakuwé) wong-wong sing padha precaya. Temen, Gusti Allah wis nurunaken pengéling-éling maring ko kabéh,

## 65:11

(kanthi ngutus) sewijiné Rasul sing macakna ayat-ayat-É Gusti Allah maring ko kabéh, sing nerangna (pirang-pirang hukum), supaya Penjenengané ngetokna wong-wong sing padha precaya lan nglakoni kebecikan sekang pepeteng maring cahya (pepadhang). Lan sapa wongé sing precaya maring Gusti Allah lan nglakoni kebecikan, mesthi Penjenengané bakal nglebokna dhéwéké maring suwarga-suwarga sing mili neng ngisoré bengawan-bengawan; dhéwéké langgeng neng njeroné selawas-lawasé. Temen, Gusti Allah paring rejeki sing apik maring dhéwéké.

## 65:12

Gusti Allah sing nyiptakna langit pitu lan sekang penciptanan bumi sing uga serupa. Dhawuhé Gusti Allah lemaku nggo dhéwéké, supaya ko padha ngaweruhi lamon Gusti Allah Mahakewasa ingatasé samubarang kabéh, lan ilmuné Gusti Allah temen-temen nglingkupi samubarang kabéh.

## 66:1

Hé Nabi! Kenangapa sliramu nglarang (ngaramna) apa sing déparengna (dehalalna) déning Gusti Allah tumrap sliramu? Sliramu kepéngin nyenengna atiné garwa-garwamu? Lan Gusti Allah Maha Ngampura, Mahawelas.

## 66:2

Temen, Gusti Allah wis ngwajibna maring sliramu mbebasna awakmu sekang sumpahmu; lan Gusti Allah kuwé pengayomé sliramu lan Penjenengané Maha Ngawuningani, Mahawicaksana.

## 66:3

Lan élinga rikala kanthi sidhem-sidheman Nabi ngandhahna sewijiné kedadéan maring salah siji garwané (Hafsah). Banjur dhéwéké nyritakna kedadéan kuwé (maring Aisyah) lan Gusti Allah paring ngerti kedadéan kuwé maring dhéwéké (Nabi), banjur (Nabi) awéh ngerti (maring Hafsah) sebagéan lan ngumpetna sebagéan sing liyané. Mangka rikala dhéwéké (Nabi) awéh ngerti kandhahan kuwé maring dhéwéké (Hafsah), dhéwéké takon, “Sapa sing paring ngerti prekara kiyé maring sampéyan?” Nabi njawab, “Sing paring ngerti maring inyong yakuwé Gusti Allah sing Maha Ngawuningani, Mahanastiti.”

## 66:4

Angger ko sekloron padha mertobat maring Gusti Allah, mangka temen, atimu sekloron wis temungkul (nggo nampa bebener); lan angger ko sekloron padha brayan nyusahna Nabi, mangka temen Gusti Allah dadi pengayomé lan (uga) Jibril lan wong-wong mukmin sing apik; lan seliyané kuwé malaékat-malaékat (dadi) penulungé.

## 66:5

Angger dhéwéké (Nabi) megat ko kabéh, bisa uga Gusti Allah bakal paring ganti maring dhéwéké kanthi garwa-garwa sing lewih apik ketimbang ko kabéh, wong-wong wadon sing manut, sing precaya, sing miturut, sing mertobat, sing ngabekti, sing puasa, sing randha lan sing prawan.

## 66:6

Hé wong-wong sing padha precaya! Reksanen awakmu lan keluwargamu sekang geni neraka sing suluhé kuwé menungsa lan watu; tukang jagané malaékat-malaékat sing mbrangas, lan keras, sing ora duraka maring Gusti Allah ingatasé apa sing dédhawuhna maring dhéwéké lan tansah nandangi apa sing dépréntahna.

## 66:7

Hé wong-wong sing padha mbangkang (kapir)! Aja pisan-pisan ko padha ngetokna alesan neng dina kiyé. Setemené ko mung padha déparingi piwales miturut apa sing ko padha pergawé.

## 66:8

Hé wong-wong sing padha precaya! Padha mertobata ko kabéh maring Gusti Allah kanthi tobat sing sebener-beneré, moga-moga Pengéranmu bakal ngampurani kesalahan-kesalahanmu lan nglebokna ko kabéh maring suwarga-suwarga sing mili neng ngisoré bengawan-bengawan, neng sewijiné dina sing Gusti Allah ora ngeciwakna Nabi lan wong-wong sing padha precaya bareng karo dhéwéké; éwadéné cahyané dhéwéké kabéh semorot neng ngarep lan sisih tengené dhéwéké karo ngucap, “Dhuh Pengéran kula sami, mugi nyempurnakaken kanggé kula sedaya cahyané kula lan mugi ngampurani kula sedaya; éstu, Penjenengan Mahakewaos ingatasé sedaya samukawis.”

## 66:9

Hé Nabi! Perangia wong-wong kapir lan wong-wong lamis (munapék) lan temindaka sing keras maring dhéwéké kabéh. Panggona-né dhéwéké yakuwé neraka Jahanam lan kuwé seala-alané panggonan bali.

## 66:10

Gusti Allah gawé peumpaman nggo wong-wong kapir, bojoné Nuh lan bojoné Lut. Sekloroné ana neng pengreksané kewula loro sing saléh neng antarané kewula-kewulané Ingsun; banjur bojo-bojo sing loro kuwé padha nyidrani maring lanangé, ning lanangé sekloron (Nuh lan Lut) ora bisa babar pisan mbantu dhéwéké kabéh sekang (siksané) Gusti Allah; lan deucapena (maring bojo kuwé sekloroné), “Mara mlebua ko sekloroné maring neraka bareng wong-wong sing padha mlebu (neraka).”

## 66:11

Lan Gusti Allah gawé peumpaman nggo wong-wong sing padha precaya, bojoné Fir’aun, rikala dhéwéké ngucap. “Dhuh Pengéran kula, mugi damelaken nggé kula griya wonten sisihipun Penjenengan wonten suwargi lan mugi slametaken kula saking Fir’aun lan temindakipun, lan mugi slametaken kula saking kaum ingkang aniaya (dolim),”

## 66:12

lan Maryam anak wadoné Imran sing ngreksa kormatan (kesucian)é, mangka Ingsun sebulna maring njero gua garbané (rahim) sebagéan sekang ruh (gawéané) Ingsun; lan dhéwéké mbenerna kalimah-kalimah-É Pengérané lan kitab-kitab-É; lan dhéwéké kelebu wong-wong sing padha manut-miturut.

## 67:1

Maha Suci Gusti Allah sing ngewasani (sekabéh) praja, lan Penjenengané Mahakewasa ingatasé samubarang kabéh.

## 67:2

Sing nyiptakna mati lan urip, nggo nguji ko kabéh, sapa neng antarané ko sing padha lewih apik lakuné. Lan Penjenengané Maha Digdaya, Maha Ngampura.

## 67:3

Sing nyiptakna pitung langit lapis-lapis. Ora bakal ko padha weruh sewiji-wiji sing ora seimbang neng ciptanané Pengéran Sing Mahawelas. Mangka sawangen sepisan maning, apa ana sewiji-wiji sing cacad?

## 67:4

Banjur baléni penyawang(mu) sepisan maning (lan) sepisan maning, mesthi penyawangmu bakal bali maring ko kabéh tanpa nemokna cacad lan dhéwéké (penyawangmu) neng kahanan kesel.

## 67:5

Lan temen, wis Ingsun paési langit sing pérek, kanthi lintang-lintang lan Ingsun dadékna (lintang-lintang kuwé) minangka srana nggo mbandhem sétan, lan Ingsun sedhiakna nggo dhéwéké kabéh siksa neraka sing mulab-mulab.

## 67:6

Lan wong-wong sing padha ingkar maring Pengérané bakal nampa siksa Jahanam. Lan kuwé seala-alané panggonan bali.

## 67:7

Angger dhéwéké kabéh debalangna maring njeroné dhéwéké padha krungu sewara neraka sing nggilani, selagine neraka kuwé mongah-mongah,

## 67:8

meh njeblug saking jengkélé. Saben-saben ana sekumpulan (wong-wong kapir) debalangna maring njeroné, tukang-tukang jaga (neraka kuwé) padha takon maring dhéwéké, “Apa urung nglakon ana wong sing teka awéh pengéling-éling maring ko kabéh (neng dunya)?”

## 67:9

Wong-wong kuwé padha semaur, “Bener, temen, sewijiné wong sing awéh pengéling-éling wis nglakon teka maring inyong kabéh, ning inyong padha nggorohna (dhéwéké) lan inyong padha ngucap, “Gusti Allah ora nurunaken sewiji apa, ko setemené neng sejeroné kesasar sing gedhé.”

## 67:10

Lan dhéwéké padha ngucap, “Sekirané (gemiyén) inyong padha ngrungokna utawa mikirna (pengéling-éling kuwé) mesthi inyong padha ora kelebu wong sing manggoni neraka sing mulab-mulab.”

## 67:11

Mangka dhéwéké padha ngakoni dosané. Ning adoh (sekang kewelasané Gusti Allah) tumrap wong sing manggoni neraka sing mulab-mulab kuwé.

## 67:12

Setemené wong-wong sing padha wedi maring Pengérané sing ora keton déning dhéwéké kabéh, dhéwéké padha mekolih pengampura lan ganjaran sing gedhé.

## 67:13

Lan umpetna pengucapmu utawa nyatakna. Temen, Penjenengané Maha Ngawuningani sekabéh isiné ati.

## 67:14

Apa (pantes) Gusti Allah sing nyiptakna kuwé ora ngawuningani? Lan Penjenengané Mahaalus, Maha Ngawuningani.

## 67:15

Penjenengané sing ndadékna bumi nggo ko kabéh sing gampang dejlajahi, mangka jlajahi neng sekabéh prenahé lan panganen sebagéan sekang rejeki-Né. Lan mung maring Penjenengané ko padha (bali sewisé) détangékna.

## 67:16

Apa ko wis padha ngrasa aman, lamon Penjenengané sing milenggah neng langit ora bakal gawé ko kabéh keuntal déning bumi rikala dadakan dhéwéké gonjang-ganjing?

## 67:17

Utawa apa ko wis padha ngrasa aman, lamon Penjenengané sing milenggah neng langit ora bakal ngirimna lisus sing nggawa (udan) watu maring ko kabéh? Ning mbésuk ko bakal padha ngaweruhi kepriwé (akibaté nggorohna) pengéling-élingé Ingsun.

## 67:18

Lan temen, wong-wong sing seurungé dhéwéké uga wis padha nggorohna (utusan-utusan-É) mangka banget nggilaniné benduné Ingsun!

## 67:19

Apa wong-wong kuwé ora padha nggatékna manuk-manuk sing njembreng lan ngingkupna kipliké neng ndhuwuré dhéwéké? Ora nana sing nahan (neng awang-awang) seliyané Sing Mahaasih. Temen, Penjenengané Maha Mriksani samubarang kabéh.

## 67:20

Utawa sapa sing bakal dadi wadya bala tumrap ko kabéh sing bakal mbélani ko kabéh seliyané (Gusti Allah) Sing Mahaasih? Wong-wong kapir kuwé mung neng sejeroné kapusan.

## 67:21

Utawa sapa sing bisa awéh maring ko kabéh rejeki angger Penjenengané ngendheg rejeki-Né? Malah dhéwéké padha terus-terusan gemedhé lan ngedohna awaké (sekang bebener).

## 67:22

Apa wong sing mbrangkang kanthi rai kemureb sing lewih kepimpin (neng sejeroné bebener) utawa wong sing mlakuné gagah neng dalan sing jejeg?

## 67:23

Ucapna, “Penjenengané sing nyiptakna ko kabéh lan ndadékna pengrungu, pendeleng, lan ati wening nggo ko kabéh. (Ning) semendhing pisan ko padha gelem kesuwun (sukur).”

## 67:24

Ucapna, “Penjenengané sing ndadékna ko padha manak-pinak neng lumahé bumi, lan mung maring Penjenengané ko bakal padha dékumpulna.”

## 67:25

Lan wong-wong kuwé padha ngucap, “Kapan (tekané) ancaman kuwé angger ko wong sing bener?”

## 67:26

Dhawuha (Muhammad), “Setemené kawruh (ngenani dina Kiyamat kuwé) mung ana neng (astané) Gusti Allah. Lan inyong mung sewiji wong tukang awéh pengéling-éling sing mertélakna.”

## 67:27

Mangka rikala dhéwéké padha weruh siksa (neng dina Kiyamat) wis pérek, rainé wong-wong kapir kuwé padha dadi burem. Lan déucapna (maring dhéwéké), “Kiyé (siksa) sing gemiyén ko padha jaluk.”

## 67:28

Dhawuha (Muhammad), “Apa ko padha ngerti angger Gusti Allah mundhut (matékna) inyong lan wong-wong sing bareng karo inyong utawa paring kewelasan (rahmat) maring inyong kabéh, (mangka inyong padha bakal mlebu suwarga), banjur sapa sing bisa ngayomi wong-wong kapir sekang siksa sing perih?”

## 67:29

Dhawuha, “Penjenengané Sing Mahaasih, inyong kabéh padha precaya maring Penjenengané lan maring Penjenengané inyong padha pasrah. Mangka mbésuk ko bakal padha ngerti sapa sing neng sejeroné kesasar sing nyata.”

## 67:30

Dhawuha (Muhammad), “Terangna maring inyong angger sumber banyumu dadi garing, mangka sapa sing bakal paring maring ko kabéh banyu sing mili?”

## 68:1

Nuun. Sekawit (sekawit) pén lan apa sing dhéwéké padha tulis.

## 68:2

Kanthi kenugrahané Pengéranmu sliramu (Muhammad) nyata udu wong édan.

## 68:3

Lan setemené sliramu mesthi olih ganjaran sing gedhé sing ora nana pedhoté.

## 68:4

Lan setemené sliramu nyata-nyata duwé pekerti sing luhur.

## 68:5

Mangka mbésuk sliramu bakal weruh lan dhéwéké (wong-wong kapir) uga arep weruh.

## 68:6

sapa neng antarané ko padha sing édan?

## 68:7

Temen, Pengéranmu, Penjenengané sing paling ngawuningani sapa sing kesasar sekang dalan-É; lan Penjenengané sing paling ngawuningani sapa wongé sing olih pituduh.

## 68:8

Mangka aja pisan-pisan sliramu manut maring wong-wong sing nggorohna (ayat-ayat-É Gusti Allah).

## 68:9

Dhéwéké padha kepéngin supaya sliramu temindak aris mangka dhéwéké padha temindak aris (uga).

## 68:10

Lan aja pisan-pisan sliramu manuti saben wong sing seneng sumpah lan seneng ngina,

## 68:11

seneng nyacad, sing nganah-ngenéh nyebarena pitnah,

## 68:12

sing ngalang-alangi sekabéhé sing apik, sing ngliwati wates lan akéh dosané,

## 68:13

sing wateké brangasan, kejaba kuwé uga kondhang jahaté.

## 68:14

merga dhéwéké sugih lan akéh anaké [^844]

[^844]: Wong sing duwé anak lan sugih lewih kepenak olih bala. Ning angger dhéwéké duwé sipat kesebut neng ayat 13, dhéwéké ora kena détutna.

## 68:15

Angger ayat-ayat-É Ingsun déwacakna maring wong-wong kuwé, dhéwéké padha ngucap, “(Kiyé) dongeng-dongengé wong gemiyén.”

## 68:16

Mbésuk dhéwéké bakal Ingsun paringi tandha neng telalé-(né). [^845]

[^845]: Sing démaksud “telalé” neng kéné yakuwé irung. Dé-enggone tembung telalé neng kéné nggo ngina.

## 68:17

Temen, Ingsun wis nguji dhéwéké kabéh (wong musrik Mekah) kayadéné Ingsun wis nguji wong-wong sing duwé kebon, rikala dhéwéké padha sumpah mesthi bakal ngundhuh (kasilé) neng wayah esuké,

## 68:18

ning dhéwéké padha ora ngengahi (kanthi ngucap “insya Allah”).

## 68:19

Banjur kebon kuwé ketiban marabaya (sing teka) sekang Pengéranmu rikala dhéwéké padha turu.

## 68:20

Mangka dadiné kebon kuwé ireng kaya wengi sing peteng-dhédhet, [^846]

[^846]: Mangka kobong kebon kuwé lan sing kéri areng sing ireng kaya wengi.

## 68:21

banjur neng dina esuké dhéwéké padha celuk-celukan.

## 68:22

“Padha mangkata ko kabéh ésuk-ésuk maring kebonmu angger ko arep padha ngundhuh panén.”

## 68:23

Mangka dhéwéké padha mangkat karo krisik-krisik.

## 68:24

“Neng dina kiyé aja nganti ana wong mlarat mlebu maring kebonmu.”

## 68:25

Lan padha mangkat dhéwéké kabéh esuk-esuk kanthi niat ngalang-alangi (wong-wong mlarat) mangkané dhéwéké padha bisa (nulungi wong-wong kuwé).

## 68:26

Mangka rikala dhéwéké padha weruh kebon kuwé, dhéwéké kabéh ngucap, “Temen, inyong kabéh kiyé nyata-nyata wong-wong sing padha kesasar.

## 68:27

Malah inyong padha ora olih apa-apa,”

## 68:28

ngucap wong sing paling temuwa neng antarané dhéwéké kabéh, “Apa ora inyong wis ngucap maring ko kabéh, kenangapa ko ora padha maha-nyucekna (maca tasbéh maring Pengéranmu).” [^847]

[^847]: Kesuwun maring nékmat-É lan ora deniyati sewijiné barang sing kosok balen karo préntahé Gusti Allah, kaya niat ora bakal awéh maring fakir miskin.

## 68:29

Dhéwéké padha ngucap, “Mahasuci Pengérané inyong kabéh, temen, inyong wong-wong sing padha aniaya (dolim).”

## 68:30

Banjur dhéwéké padha adhep-adhepan lan padhadéné nyalahna.

## 68:31

Dhéwéké padha ngucap, “Cilaka pisan dhéwék kabéh! Setemené dhéwék kabéh wong-wong sing padha ngliwati wates.

## 68:32

Moga-moga Pengéran maringi ganti maring dhéwék kabéh kanthi (kebon) sing lewih apik tenimbang sing kiyé, temen, dhéwék kabéh ngarep-arep pengampura sekang Pengérané dhéwék kabéh.”

## 68:33

Kaya kuwé siksa (neng dunya). Lan temen, siksané akhérat lewih gedhé sekirané dhéwéké padha ngaweruhi. [^848]

[^848]: Gusti Allah nerangna lamon Penjenengané nguji warga Mekah kanthi ngganjar nékmat sing akéh nggo ngerténi apa dhéwéké padha kesuwun apa ora, kayadéné Gusti Allah wis nguji maring sing padha duwé kebon. Akhiré sing padha duwé kebon insap lan mlebu Islam kanthi gemrudug sewisé teluké kota Mekah.

## 68:34

Temen, tumrap wong-wong sing padha takwa (desedhiakna) suwarga sing lubér kénékmatan neng sisihé Pengérané.

## 68:35

Apa pantes Ingsun merlakokna maring wong-wong Islam kuwé kayadéné (maring) wong-wong sing padha dosa (wong kapir)? [^849]

[^849]: Maksudé, neng prekara piwales sing desediakena déning Gusti Allah nggo dhéwéké sekloroné.

## 68:36

Kenangapa ko padha (temindak kaya kuwé)? Kepriwé ko padha gawé keputusan?

## 68:37

Utawa apa ko padha duwé kitab (sing déturunaken déning Gusti Allah) sing ko padha sinaoni?

## 68:38

setemené ko padha bisa milih apa baé sing ana neng njeroné.

## 68:39

Utawa apa ko padha nampa (janji-janji sing dekuwatna kanthi) sumpah sekang Ingsun, sing tetep patrap butul dina Kiyamat; lamon ko padha bisa gawé putusan (sekarepmu)?

## 68:40

Takokna maring wong-wong kuwé, “Sapa neng antarané dhéwéké sing tanggungjawab ingatasé (keputusan sing dégawé kuwé)?”

## 68:41

Utawa apa dhéwéké padha duwé sekuthon-sekuthon? Angger kaya kuwé preyoga dhé-wéké padha nekakna sekuthon-sekuthoné angger dhéwéké wong-wong sing padha bener.

## 68:42

(Élinga) neng sewiji dina rikala kempol desingkabna [^850] lan dhéwéké deomongi supaya sujud; mangka dhéwéké padha ora kewawa, [^851]

[^850]: Nggambarna kahanan wong sing lagi kewedén sing arep mlayu merga nggilaniné gonjang-ganjingé dina Kiyamat.

[^851]: Dhéwéké padha dépréntah supaya sujud kuwé nggo nguji keprecayaané dhéwéké, mangkané dhéwéké ora sanggup maning merga ros-rosan balungé wis ringkih lan siksa wis ngubengi dhéwéké.

## 68:43

penyawangé dhéwéké padha ndhingkluk maring ngisor, délingkupi kenisthan. Lan temen, gemiyén (neng dhunya) dhéwéké wis padha deomongi supaya sujud rikala dhéwéké waras (ning dhéwéké ora padha nglakoni).

## 68:44

Mangka pasrahna maring Ingsun (urusané) lan wong-wong sing padha nggorohna sabda kiyé (Al-Qur’an). Mbésuk bakal Ingsun ukum dhéwéké ganti-gentén sekang prenah sing dhéwéké ora padha kaweruhi,

## 68:45

lan Ingsun paring semayan wektu maring dhéwéké. Temen, rencanané Ingsun banget teguhé.

## 68:46

Utawa apa sliramu (Muhammad) njaluk upah maring dhéwéké kabéh, saéngga dhéwéké padha debot-bot kanthi utang?

## 68:47

Utawa apa dhéwéké padha ngaweruhi sing ora keton (gaib), banjur dhéwéké padha nulis kuwé?

## 68:48

Mangka sing sabar sliramu (Muhammad) maring ketetepané Pengéranmu, lan aja pisan-pisan sliramu kayadéné (Yunus) wong sing ana neng njeroné (weteng) iwak rikala dhéwéké nyenyuwun kanthi ati susah.

## 68:49

Sekirané dhéwéké ora gagiyan nampa nékmat sekang Pengérané, mesthi dhéwéké debuwang maring lemah cengkar neng kahanan nistha.

## 68:50

Banjur Pengérané milih lan ndadékna dhéwéké klebu wong sing apik.

## 68:51

Lan temen, wong-wong kapir kuwé méh baé padha mlesetna sliramu kabéh kanthi sawangan matané dhéwéké, rikala dhéwéké krungu Al-Qur’an lan dhéwéké padha ngucap, “Dhéwéké (Muhammad) kuwé nyata-nyata wong ora waras.” [^852]

[^852]: Miturut adat sing lemaku neng tanah Arab, sewijiné wong bisa maténi kéwan utawa menungsa kanthi nidhokna pendelengé sing landhep. Penggawéan kuwé arep detamakna maring Nabi Muhammad s.a.w. ning Gusti Allah ngreksa Kanjeng Nabi saéngga kalis sekang sambekala kuwé, kaya wis déjanjékna déning Gusti Allah neng Al-Maidah ayat 67. Kekuwatan pendelengan mata kuwé neng jaman siki déarani hipnotis.

## 68:52

Mangkané Al-Qur’an kuwé ora liya (dadi) pengéling-éling tumrap sekabéh ngalam.

## 69:1

Dina Kiyamat, [^853]

[^853]: Al-Haqqah miturut basa tegesé “sing mesthi kedadén”. Dina Kiyamat déarani Al-Haqqah merga mesthi kelakoné.

## 69:2

apa dina Kiyamat kuwé?

## 69:3

Lan apa ko ngerti apa dina Kiyamat kuwé?

## 69:4

Kaum Samud lan ‘Ad wis padha nggorohna dina Kiyamat. [^854]

[^854]: Al-qari’ah miturut basa tegesé “sing nggemeterna ati”. Dina Kiyamat déarani Al-Qari’ah merga nggemeterna ati.

## 69:5

Mangka anadéné kaum Samud, dhéwéké padha wis détumpes kanthi sewara sing banget rosané, [^855]

[^855]: Bledhég sing banget rosané sing njalari sewara sing gemlendheng lan bisa gawé ajur.

## 69:6

anadéné kaum ‘Ad, dhéwéké wis padha détumpes kanthi angin lisus sing banget adhemé,

## 69:7

Gusti Allah nimpahna angin kuwé maring dhéwéké kabéh sedawané pitung wengi wolung dina dhur-dhuran; mangka ko weruh kaum ‘Ad neng wektu kuwé padha mati pating glimpang kaya wit-wit korma sing wis kopong (kropos).

## 69:8

Mangka apa ko weruh sewiji wong baé sing ésih lewih neng antarané dhéwéké kabéh? [^856]

[^856]: Dhéwéké padha ludhes deajurna lan babar blas ora duwé keturunan.

## 69:9

Banjur teka Fir’aun lan wong-wong sing seurungé lan (warga) negari-negari sing padha dejungkir-walikna merga kesalahan sing gedhé. [^857]

[^857]: Umat-umat gemiyén sing ngingkari nabi-nabi kayadéné kaum Saléh, kaum Syu’aib, lan liya-liyané lan negari sing dejungkir-walikna yakuwé negari-negari kaum Lut. Anadéné keluputan sing délakoni yakuwé ngapusi (ora precaya maring) para rasul.

## 69:10

Mangka wong-wong kuwé padha ndurakani utusan Pengérané, Gusti Allah sing nyiksa dhéwéké kabéh kanthi pesiksan sing banget kerasé.

## 69:11

Setemené rikala banyu munggah (nganti butul maring gunung), Ingsun ngangkut (kaki-nininé) ko kabéh [^858] maring njero prahu,

[^858]: Sing degawa neng prahuné Nabi Nuh nggo deslametna yakuwé kulawargané Nabi Nuh lan wong-wong sing padha precaya, ora klebu anaké sing duraka.

## 69:12

supaya Ingsun dadékna (kedadéan kuwé) nggo pengéling-éling tumrap ko kabéh lan supaya degatékna neng kuping sing padha gelem ngrungokena.

## 69:13

Mangka rikala slomprét desemprong sesemprongan, [^859]

[^859]: Semprongan kawitan sing neng wektu kuwé sekabéhé ngalam dadi ajur.

## 69:14

lan dejunjung bumi lan gunung-gunung, banjur dejeblesna sekloroné sejeblésan.

## 69:15

Mangka neng dina kuwé demadiné dina Kiyamat,

## 69:16

lan sinigar langité, merga neng dina kuwé langit dadi ringkih.

## 69:17

Lan para malaékat ana neng endi-endi paran langit. Neng dina kuwé malaékat wolu njunjung ‘Arsy (pelenggahan) Pengéranmu neng dhuwur (sirahé) dhéwéké kabéh.

## 69:18

Neng dina kuwé ko padha déadhepna (maring Pengéranmu), ora nana sewiji-wiji sekang ko kabéh sing kumpetan (mungguhé Gusti Allah).

## 69:19

Anadéné wong sing kitabé [^860] déparingna neng tangan tengené, mangka dhéwéké ngucap, “Jikota, wacakna kitabku (kiyé).”

[^860]: Cathetan lakon penggawéyan.

## 69:20

Setemené inyong precaya, lamon (sewijiné wektu) inyong bakal nampa prétungan ingatasé awakku.

## 69:21

Mangka wong kuwé neng njeroné penguripan sing derenani,

## 69:22

sejeroné suwarga sing dhuwur.

## 69:23

Woh-wohané endhép,

## 69:24

(maring dhéwéké kabéh déucapna), “Padha mangan lan nginuma kanthi nékmat merga lakon sing wis ko padha pergawé neng dina-dina sing wis keliwat.”

## 69:25

Lan anadéné wong sing kitabé déparingna neng tangan kiwéné, mangka dhéwéké ngucap, “Banget apiké angger kitabku (kiyé) ora deparingena maring inyong.

## 69:26

Saéngga inyong ora ngaweruhi kepriwé prétungané inyong.

## 69:27

Dhuh, énggané (kematian) kuwé sing mungkasi samubarang kabéh.

## 69:28

Bandhané inyong babar pisan ora migunani tumrap inyong.

## 69:29

Kekuwasané inyong wis ilang sekang inyong.”

## 69:30

(Gusti Allah dhawuh), “Cekelen dhéwéké banjur bandanen tangané maring guluné.”

## 69:31

Banjur lebokna dhéwéké maring geni neraka sing mulab-mulab.

## 69:32

Banjur gubeda dhéwéké karo ranté sing dawané pitung puluh asta.

## 69:33

Setemené dhéwéké wong sing ora precaya maring Gusti Allah Sing Mahaagung.

## 69:34

Lan uga dhéwéké ora nyurung (wong liya) supaya awéh pangan maring wong miskin.

## 69:35

Mangka neng dina kiyé neng kéné ora nana sijia batir nggo dhéwéké.

## 69:36

Lan ora nana panganan (nggo dhéwéké) kejaba sekang getih lan nanah.

## 69:37

Ora nana sing mangan kejaba wong-wong sing padha dosa.

## 69:38

Mangka Ingsun sumpah sekawit (sekawit) apa sing ko padha weruhi,

## 69:39

lan sekawit (sekawit) apa sing ko ora padha weruhi.

## 69:40

Setemené kuwé (Al-Qur’an) nyata-nyata wahyu (sing déturunaken maring) Rasul sing mulya,

## 69:41

lan kuwé (Al-Qur’an) udu pengucapé sewijiné tukang guritan (ahli singir). Semendhing pisan ko padha precaya maring kuwé (Al-Qur’an).

## 69:42

Lan uga udu pengucapé tukang tenung (santhét). Semendhing pisan ko padha ngalap piwulang sekang kuwé.

## 69:43

Kuwé (Al-Qur’an) wahyu sing déturunaken sekang Pengérané sekabéh ngalam.

## 69:44

Lan sekirané dhéwéké (Muhammad) gawé-gawé sebagéan pengucapan ingatasé (jeneng) Ingsun,

## 69:45

mesthi Ingsun cekel dhéwéké neng tangan tengené. [^861]

[^861]: Ingsun paringi tindakan sekeras-kerasé.

## 69:46

Banjur Ingsun potong saluran jantungé.

## 69:47

Mangka ora nana sijia wong sekang ko kabéh sing bisa ngalang-alangi (Ingsun ngukum dhéwéké).

## 69:48

Lan temen, Al-Qur’an kuwé piwulang tumrap wong-wong sing padha semarah (takwa).

## 69:49

Lan temen, Ingsun ngawuningani lamon neng antarané ko kabéh ana sing nggorohna.

## 69:50

Lan temen, Al-Qur’an kuwé bakal nuwuhna rasa ngajog tumrap wong-wong kapir (neng akhérat).

## 69:51

Lan temen, Al-Qur’an kuwé bebener sing mantep,

## 69:52

Mangka padha maha-nyucékna (maca tasbéh) kanthi (nyebut) asma Pengéranmu Sing Mahaagung.

## 70:1

Sewijiné wong takon ngenani siksa sing mesthi kedadéné,

## 70:2

tumrap wong-wong kapir, sing ora nana sijia wong sing bisa nyegah kuwé,

## 70:3

(Siksa) sekang Gusti Allah sing kagungan panggonan-panggonan munggah.

## 70:4

Para malaékat lan Jibril munggah (ngadhep) maring Pengéran, sejeroné sedina sepadhan karo seket éwu taun, [^862]

[^862]: Para malaékat lan Jibril angger ngadhep Pengéran sedhawané sedina, nalika délakoni déning menungsa ngentongna wektu seket ewu taun.

## 70:5

Mula sing sabara sira (Muhammad) kanthi kesabaran sing apik.

## 70:6

Dhéwéké padha nyawang (siksa) kuwé adoh (dopara).

## 70:7

Wondené Ingsun mriksani kuwé pérek (mesthi kedadéné).

## 70:8

(Élinga) neng dina rikala langit dadi kaya jér-jéran tembaga,

## 70:9

lan gunung-gunung kayadéné wulu (sing padha mabur),

## 70:10

lan ora nana sijia batir raket nakokna batiré.

## 70:11

mangkané dhéwéké padha deleng-delengan. Neng dina kuwé wong sing dosa kepéngin dhéwéké bisa nebus (awaké dhéwék) sekang azab karo anak-anaké,

## 70:12

lan bojoné lan seduluré,

## 70:13

lan keluwarga sing ngayomi dhéwéké (neng dunya),

## 70:14

lan wong-wong neng bumi sekabéhé, banjur ngarep-arep (tebusan) kuwé bisa nylametna dhéwéké.

## 70:15

Babar pisan ora! Temen, neraka kuwé geni sing gemleger,

## 70:16

sing nglothokna kulit sirah.

## 70:17

Sing nyeluki wong sing padha ngungkuri lan sing mléngos (sekang agama),

## 70:18

lan wong sing ngumpulna (dunya-brana) banjur nyimpén dunya kuwé. [^863]

[^863]: Wong sing nyimpén bandhané lan ora gelem ngetokna jakat lan uga ora nyumbangna (infak) maring dalan sing bener.

## 70:19

Temen, menungsa déciptakna (kanthi) sipat nggresula.

## 70:20

Angger dhéwéké kabéh kenang kesusahan dhéwéké padha nggresula,

## 70:21

lan angger nampa kebecikan (banda) dhéwéké padha dadi medhit,

## 70:22

kejaba wong-wong sing padha nglakoni sembayang,

## 70:23

dhéwéké sing padha tetep tuhu nglakoni sembayangé,

## 70:24

lan wong-wong sing neng njero bandhané deancengna bagéan tinemtu,

## 70:25

nggo wong (miskin) sing padha jaluk-jaluk lan sing ora jaluk,

## 70:26

lan wong-wong sing padha mercayani dina piwalésan,

## 70:27

lan wong-wong sing padha wedi maring siksané Pengérané,

## 70:28

setemené ingatasé siksané Pengérané dhéwéké, ora nana sewenéh wong sing ngrasa aman (sekang tekané siksa kuwé),

## 70:29

lan wong-wong sing padha ngreksa barang-wadiné (perjiné),

## 70:30

kejaba nggo bojo-bojoné utawa batur tukon (budak) sing dhéwéké kabéh duwéni [^864] mangka setemené dhéwéké ora padha kecacad.

[^864]: Budak sing depekolih neng sejeroné perang karo wong kapir. Neng sejeroné perang karo wong-wong kapir kuwé, wong-wong wadon sing détawan biasané debagek-bagekna maring kaum muslimin sing mélu neng perang, lan kebiasaan kiyé udu sewijiné kewajiban.

## 70:31

Mangka sapa wongé nggolét neng senjabané kuwé (kayadéné jinah, njambu/lanang dhemen lanang, lan gerus-lumpang/wadon dhemen wadon), dhéwéké kabéh kuwé wong-wong sing padha ngliwati wates.

## 70:32

Lan wong-wong sing ngreksa titipan (amanat) lan janjiné,

## 70:33

lan wong-wong sing cekelan teguh maring persekséné,

## 70:34

lan wong-wong sing ngreksa sembayangé.

## 70:35

Dhéwéké padha demulyakna neng njero suwarga.

## 70:36

Mangka kenangapa wong-wong kapir kuwé padha teka ketharak-tharak maring ngarepmu (Muhammad),

## 70:37

sekang tengen lan sekang kiwé kanthi panthan-panthan? [^865]

[^865]: Miturut keterangané sebagéan ahli tapsir ayat kiyé gegayutan karo kedadéan rikala Rasulullah sembayang lan maca Al-Qur’an neng péreké Ka’bah, banjur wong-wong musrik ngumpul rombongan-rombongan neng ngarepé karo ngenyék lan ngucapna, “Angger wong mukmin nyata-nyata arep padha mlebu suwarga kayadéné ucapané Muhammad, Inyong padha sing arep mlebu suwarga dhisit.” Mangka temurun ayat 38.

## 70:38

Apa saben wong sekang wong-wong kapir kuwé padha kepéngin mlebu suwarga sing lubér kenékmatan?

## 70:39

Ora gadhang! Setemené Ingsun nyiptakna dhéwéké kabéh sekang barang sing dhéwéké padha kaweruhi. [^866]

[^866]: Sejatiné dhéwéké wong kapir déciptakna déning Gusti Allah sekang banyu mani supayané padha precaya lan takwa maring Penjenengané, kayadéné sing déucapna déning Rasul. Mangka angger dhéwéké ora padha precaya ora nana hak tumrap dhéwéké mlebu suwarga.

## 70:40

Mangka Ingsun sumpah sekawit (sekawit) Pengéran sing ngatur panggonan-panggonan mlethéké lan surupé (srengéngé, wulan lan lintang), temen, Ingsun mesthi kewawa,

## 70:41

nggo ngganti (dhéwéké) karo kaum sing lewih apik tenimbang dhéwéké kabéh, lan Ingsun ora bisa dékalahna.

## 70:42

Mangka jorna dhéwéké padha kelelep lan dolanan (neng sejeroné kesasar) nganti dhéwéké nemoni dina sing deancemna maring dhéwéké kabéh,

## 70:43

(yakuwé) neng dina rikala dhéwéké padha metu sekang kubur kanthi gagiyanan kaya-kaya dhéwéké lunga kanthi kesusu maring brehala-brehala (sewektu neng dunya),

## 70:44

penyawangé dhéwéké ndhingkluk maring ngisor délingkupi kenisthan. Kuwé dina sing deancamna maring dhéwéké kabéh.

## 71:1

Setemené Ingsun wis ngutus Nuh maring kaumé (kanthi préntah), “Wéhna kaummu pengéling-éling seurungé teka maring dhéwéké kabéh siksa sing perih.”

## 71:2

Dhéwéké (Nuh) ngucap, “Hé kaumku! Setemené inyong kiyé sewijiné wong sing awéh pengéling-éling sing nggenahna maring ko kabéh,

## 71:3

(yakuwé) sembaha Gusti Allah, padha semaraha (takwa) maring Penjenengané lan manuta maring inyong,

## 71:4

mesthi Penjenengané ngampurani sebagéan dosa-dosamu lan nangguhna ko kabéh (ndawakna umurmu) nganti butul wates wektu sing détemtokna. Temen, ketetepané Gusti Allah kuwé angger wis teka ora bisa detundha, sekirané ko padha ngaweruhi.”

## 71:5

Dhéwéké (Nuh) ngucap, “Dhuh Pengéran kula, sejatosipun kula empun ajék-ajék kaum kula siang lan ndalu,

## 71:6

ning pengajék-ajék kula niku mboten nambahi (precayaé) kiyambeké sami, malah kiyambeké sami mlajar (saking bebener).

## 71:7

Lan sejatosipun kula saben ngajék-ajék kiyambeké sedaya (supados sami precaya) supados Penjenengan ngampurani kiyambeké sedaya, kiyambeké sami nyumpelaken pucuk jenthik teng kupingipun lan nutupaken rasukané (teng rai) lan kiyambeké sami tetep (ngingkari) lan sanget ngagul-agulaken awaké kiyambek.

## 71:8

Lajeng sejatosipun kula ngajék-ajék kiyambeké sami kanthi cara blag-blagan. [^867]

[^867]: Dakwah kaya kiyé délakoni sewisé dakwah kanthi cara sidhem-sidheman ora pekolih (kasil)

## 71:9

Lajeng kula ngajék-ajék kiyambeké sami kanthi blag-blagan lan kanthi sidhem-sidheman, [^868]

[^868]: Sewisé nganakna dakwah kanthi sidhem-sidheman banjur kanthi blag-blagan, ning uga ora kasil, mangka Nabi Nuh a.s. nganakna karo-karoné pisan.

## 71:10

mangka kula sanjang (dhateng kiyambeké sami), “Padha nyuwuna pengampura maring Pengéranmu, temen, Penjenengané Maha Ngampura,

## 71:11

mesthi Penjenengané bakal nurunaken udan sing gemrujug sekang langit maring ko kabéh,

## 71:12

lan Penjenengané ngakéhna bandha lan anakmu lan gawé kebon-kebon nggo ko kabéh lan gawé bengawan-bengawan nggo ko kabéh.”

## 71:13

Kenangapa ko padha ora wedi maring agungé Gusti Allah?

## 71:14

Lan temen, Penjenengané wis nyiptakna ko kabéh sejeroné pira-pira tingkatan (kedadéan). [^869]

[^869]: Delengen surat Al-Mu’minun ayat 12, 13 lan 14.

## 71:15

Apa ko ora padha nggatékena kepriwé Gusti Allah wis nyiptakna langit pitu (sing) lapis-lapis?

## 71:16

Lan neng kana Penjenengané nyiptakna wulan sing semunar lan ndadékna srengengé nggo obor (sing mencorong)?

## 71:17

Lan Gusti Allah nuwuhna ko kabéh sekang njero lemah, thukul (cuk semendhing).

## 71:18

banjur Penjenengané bakal mbalékna ko kabéh maring njeroné (lemah) lan ngetokna ko kabéh (neng dina Kiyamat) kanthi mesthi.

## 71:19

Lan Gusti Allah ndadékna bumi nggo ko kabéh minangka gelaran,

## 71:20

supaya ko padha bisa lelungan nganah-ngénéh neng dalan-dalan sing ombér.

## 71:21

Nuh ngucap, “Dhuh Pengéran kula, sejatosipun kiyambeké sami duraka dhateng kula, lan kiyambeké sami tumut tiyang-tiyang ingkang bandha lan anak-anakipun mung nambahi kapitunan tumrap kiyambeké sedaya,

## 71:22

lan wong-wong kuwé padha nglakoni apus-apus sing banget gedhene.”

## 71:23

Lan wong-wong kuwé ngucap, “Ko aja pisan-pisan ninggalna sembahan-sembahanmu (reca) uga aja ninggalna (reca) Wadd, semana uga Suwa’, Yagus, Ya’uq lan Nasr.” [^870]

[^870]: Wadd, suwa, yaqus, ya’ug lan Nasr yakuwé jeneng-jeneng reca.

## 71:24

Lan éstu tiyang wau empun sami nyasaraken tiyang kathah, mangka mila Penjenengan ampun nambahi dhateng tiyang-tiyang ingkang peteng atiné (dolim) niku kejawi lampah ingkang sasar.

## 71:25

Jalaran keluputané wong-wong kuwé, dhéwéké padha detilem, terus délebokna maring neraka, mula wong-wong kuwé ora gadhang olih pitulungan kejaba sekang Gusti Allah.

## 71:26

Lan Nabi Nuh ngucap, ”Dhuh Pengéran kula, mugi Penjenengan mboten ngejoraken setunggil tiyang seantawisé tiyang-tiyang kapir wau manggen wonten selumahé bumi.

## 71:27

Sejatosipun menawi Penjenengan ngejoraken tiyang-tiyang wau manggen, temtu tiyang-tiyang niku namung ajeng nglairaken laré-laré ingkang sami duraka tur mboten ngertos kesuwun.

## 71:28

Dhuh Pengéran kula, mugi paring pangapunten dhateng kula, biyung-rama kula lan sinten kémawon ingkang mlebet griya kula kanthi mbekta precaya lan sedaya tiyang ingkang gadheh precaya jaler lan éstri. Lan mugi Penjenengan mboten ngimbeti dhateng tiyang ingkang peteng atiné niku kejawi kerisakan.”

## 72:1

Dhawuha (Muhammad): “Wis déwahyokna maring inyong lamon sekumpulané jin wis ngrungokna (wacanan),” banjur dhéwéké padha ngucap: “Inyong kabéh ngrungokna wacanan sing nggumunaken (AlQur’an),

## 72:2

(sing) awéh pituduh maring dalan bener, banjur inyong kabéh padha precaya maring (wacanan kuwé). Lan inyong kabéh ora pisan-pisan arep nyekutokna sewiji-wiji karo Pengérané inyong kabéh,

## 72:3

lan setemené Mahaluhur kuwé dadi agungé Pengérané inyong kabéh, Penjenengané ora garwa tur ora peputra.”

## 72:4

Lan setemené wong sing bodho neng antarané inyong kabéh gemiyén mesti ngucap (omongan) sing ngliwati wates maring Gusti Allah. [^871]

[^871]: Ngucapna lamon Gusti Allah kagungan garwa lan putra. Ujaré Ibnu Katsir, omongan kiyé déucapna seurungé jin kaé mlebu Islam.

## 72:5

Lan setemené inyong kabéh ngira lamona menungsa karo jin kuwé ora arep ngucapna omongan sing goroh temuju maring Gusti Allah.

## 72:6

lan setemené ana sewetara wong lanang sekang bangsa menungsa sing njaluk pengayoman [^872] maring wong-wong lanang sekang bangsa jin ning dhéwéké (jin) ndadékna wong-wong mau (menungsa) tambah kesasar.

[^872]: Ana neng antarané wong-wong Arab, angger ngliwati panggonan sing sepi, dhéwéké padha njaluk pengayoman maring jin sing deprecayai mbaureksa panggonan kuwé.

## 72:7

Lan setemené para jin ngira padha baé karo ko (wong-wong musrik Mekah) sing uga duwé pengira-ira lamon Gusti Allah ora arep nangékna maning sapa baé (neng dina Kiyamat).

## 72:8

Lan setemené inyong kabéh (jin) wis njajal ngaweruhi (wewadi) neng langit, mulané inyong kabéh weruh akéh penjagan sing kuwat karo panah-panah geni,

## 72:9

lan setemené inyong kabéh (jin) gemiyén téyéng manggon neng sewetara panggonan neng langit seperlu nguping (werta-werta langit). Ning siki [^873] sapa sing (njajal) nguping (kaya kuwé) mesthi arep ngadhepi panah-panah geni sing nginggeng (siyaga ngobong dhéwéké).

[^873]: Wektu seuwisé Kanjeng Nabi Muhammad s.a.w déutus dadi Rasul.

## 72:10

Lan setemené inyong kabéh (jin) ora ngerti (anané penjagan kuwé) apa kuwé barang ala sing dekarepaken menungsa neng bumi apa Pengéran sing ngersakaken kebecikan kanggoné menungsa.

## 72:11

Lan setemené neng antarané inyong padha (jin) ana sing apik (saléh) lan ana uga sing sewaliké. Inyong padha ngambah dalan sing béda-béda.

## 72:12

Lan setemené inyong kabéh (jin) wis ngira lamon inyong padha ora gadhang bisa uwal (sekang kewasané) Gusti Allah neng bumi lan (uga) ora bisa mlayu ngindhani Penjenengané.

## 72:13

Lan setemené rikala inyong kabéh (jin) krungu pituduh (Al-Qur’an) inyong kabéh padha precaya karo dhéwéké (Al-Qur’an). Mulané sapa baé precaya maring Pengéran ora perlu dhéwéké wedi kapitunan utawané dosa.

## 72:14

Lan neng antarané inyong padha ana sing Islam, uga ana sing nyimpang sekang dalan bener. Sapa sing Islam, dhéwéké wis milih dalan sing jejeg.

## 72:15

Lan apadené sing padha nyimpang sekang bebener, mangka wong-wong kuwé bakal dadi suluhé neraka Jahanam.”

## 72:16

Lan seumpama dhéwéké padha tetep mlaku neng dalan sing jejeg (agama Islam) mesthi Ingsun (Gusti Allah) bakal ngguyurna maring dhéwéké banyu secukupé.

## 72:17

Nganggo (cara) kaya kuwé Ingsun (Gusti Allah) arep nguji maring wong-wong mau. Lan sapa wongé mungkur sekang pengéling-élingé Pengéran mesthi dhéwéké arep délebokna (déning Penjenengané) maring penyiksan sing banget aboté.

## 72:18

Lan setemené mesjid-mesjid kuwé mung kagem Gusti Allah. Mulané ko aja nyembah apa baé neng sejeroné (mesjid) kejaba Gusti Allah.

## 72:19

Lan setemené rikalan kewulané Gusti Allah (Muhammad) jumeneng nyembah Penjenengané (nglakoni sembayang) para jin kuwé padha sol-solan ngrubung.

## 72:20

Dhawuha (Muhammad), “Setemené inyong mung nyembah Pengéranku lan inyong ora nyekuthokna sawiji-wiji karo Penjenengané.”

## 72:21

Dhawuha (Muhammad), “Inyong ora kuwasa nolak prekara sing gawé tuna (mudarat) utawané nekanaken kebecikan maring ko kabéh.”

## 72:22

Dhawuha (Muhammad), “Setemené ora nana barang sewiji sing bisa ngayomi maring inyong sekang ukumané Gusti Allah lan inyong ora bakal olih pengayoman kejaba sekang Panjenegané.

## 72:23

(Inyong sederma) mbutulna (pengéling-éling) sekang Gusti Allah lan wewaler-É. Lan sapa baé sing duraka maring Gusti Allah lan Utusan-É setemené dhéwéké arep nampa (ukuman) neng neraka Jahanam, wong-wong kuwé langgeng neng njeroné neraka selawasé.”

## 72:24

Saéngga umpamané wong-wong kuwé weruh (siksa) sing wis deamang-amangna maring dhéwéké, mangka dhéwéké bakal ngerti sapa sing lewih ringkih pitulungané lan lewih semendhing cacahé.

## 72:25

Dhawuha (Muhammad), “Inyong ora ngerti apa siksa sing deancamna maring ko kabéh wis pérek, apa Pengéranku netepna wektuné ésih suwé.

## 72:26

Penjenengané Ngawuningani sing ora keton (gaib), ning Penjenengané ora nidhokna maring sapa-sapa prekara sing ora keton kuwé.

## 72:27

Kejaba maring utusan sing keparengan (diridoni) déning Panjenegané, mangka setemené Penjenengané nganakna penjaga-penjaga (malaékat) neng sengarep lan semburiné.

## 72:28

Supaya Penjenengané ngawuningani, lamon para utusan (rasul-rasul) kuwé nyata-nyata wis nyebarna wewaler (risalah) sekang Pengérané, mangkané (ngélmuné Gusti Allah) nglingkupi uga samubarang sing ana neng dhéwéké, lan Penjenengané ngétung samubarang siji-siji.

## 73:1

Hé wong sing kemulan (Muhammad)!

## 73:2

Tangia (seprelu sembayang) neng wektu mbengi njabakna [^874] sebagéan (wektu) sing semendhing,

[^874]: Sembayang wengi kiyé mikiné wajib, seurungé temurun ayat sing kaping 20. Seuwisé temurun ayat sing kaping 20 ukumé dadi sunah.

## 73:3

(yakuwé) separoné (wengi) utawa kurang semendhing sekang kuwé.

## 73:4

utawa lewih sekang (separoné wengi) kuwé, lan wacanen Al-Qur’an kanthi lirihan.

## 73:5

Setemené Ingsun (Gusti Allah) arep nibakakna dhawuh sing abot maring sliramu.

## 73:6

Temen, tangi mbengi kuwé lewih kuwat (ngiséni jiwa) lan (wacanan neng wektu kuwé) lewih nedhas maring ati.

## 73:7

Setemené neng wektu awan sliramu banget repoté karo urusan sing dawa (ora nana rampungé).

## 73:8

Lan nyebuta asmané Pengéranmu lan ngabektia maring Penjenengané karo ati sing mantep.

## 73:9

(Penjenengané) Pengerane wétan lan kulon, ora nana pengéran kejaba Penjenengané, mula dadékna Penjenengané pengayom.

## 73:10

Lan sing sabara (Muhammad) ingatasé apa sing déucapna déning dhéwéké kabéh lan tinggalna wong-wong kaé nganggo cara sing apik.

## 73:11

Lan bén Ingsun (sing temindak) maring wong-wong sing padha nyidrani, sing nduwéni pirang-pirang kenékmatané urip, lan paringana angkil wektu sewetara maring dhéwéké.

## 73:12

Temen, neng sisihe Ingsun ana blenggu-blenggu (sing abot) lan neraka sing mulab-mulab,

## 73:13

lan (ana) panganan sing nyumpel neng gulu karo siksa sing banget perihé.

## 73:14

(Élinga) neng dina (rikala) bumi karo gunung-gunung gonjang-ganjing serosané, lan ndadékna gunung-gunung kuwé kaya umbukan wedhi sing desuntek.

## 73:15

Setemené Ingsun wis ngutus sewijiné utusan (Muhammad) maring ko kabéh, sing dadi seksi tumrap ko kabéh, kayadéné Ingsun wis ngutus sewijiné utusan maring Fir’aun.

## 73:16

Ning Fir’aun nyidrani maring utusan mau, banjur Ingsun siksa dhéwéké (Fir’aun) kanthi siksan sing abot.

## 73:17

Banjur kepriwé ko arep bisa njaga awakmu angger ko tetep kapir (ora precaya) maring dina sing ndadékna bocah-bocah padha uwanen.

## 73:18

Langit sigar neng dina kuwé. Janjiné Gusti Allah mesthi ketemahan.

## 73:19

Temen, kiyé sewijiné pengéling-éling. Sapa wonge sing ngarep-arep (pengayomané Gusti Allah), mesthi dhéwéké ngambah dalan (sing jejeg) maring Pengérané.

## 73:20

Setemené Pengéranmu mriksani lamon sliramu (Muhammad) ngadeg (sembayang) kurang sekang rong pertelon wengi, utawa setengah wengi utawané seperteloné lan (mengkana uga) segolongan sekang wong-wong sing bareng karo sliramu. Gusti Allah netepna ukuran wengi karo awan. Gusti Allah mriksani lamon sliramu ora bisa nemtokna watesé wektu mau. Mula Penjenengané paring pengénthéng-énthéng maring sliramu, mulané padha maca apa sing gampang (tumrap sliramu) sekang Al-Qur’an; Penjenengané mriksani lamon arep ana neng antarané sliramu wong-wong sing mriyang, lan sing liyané mlaku neng bumi padha nggolét seperangan kanugrahané Gusti Allah; lan liyané sing padha perang neng dalané Gusti Allah, mula padha maca apa-apa sing gampang (tumrap sliramu) sekang Al-qur’an lan lakonana sembayang, bayar jakat lan awéha utangan maring Gusti Allah (rupa) utangan sing apik. Kebagusan apa baé sing sliramu lakoni nggo awakmu dhéwék mesthi bakal olih (piwalesé) Gusti Allah minangka piwales sing paling apik lan sing paling gedhé ganjarané. Lan padha nyuwuna pengampura maring Gusti Allah; setemené Gusti Allah Maha Ngampura, Mahawelas.

## 74:1

Hé wong sing lagi kemulan (nganggo slimut),

## 74:2

tangia, terus awéha pengéling-éling!

## 74:3

Lan agungna Pengéranmu,

## 74:4

lan bresihna sandhanganmu,

## 74:5

lan tinggalna kabéh (laku) sing clemer,

## 74:6

lan aja pisan-pisan sliramu (Muhammad) wéwéh (kanthi pamrih) olih (imbal-balik) sing lewih akéh.

## 74:7

Lan krana Pengéranmu, padha sing sabar.

## 74:8

Mangka angger slomprét (terompét) desemprong,

## 74:9

mangka kuwé dina sing sarwa-sarwiné ngrekasa,

## 74:10

tumrap wong-wong sing padha mbangkang (kapir) ora gampang.

## 74:11

Sakersané Ingsun (sing temindak) maring wong sing Ingsun dhéwék wis nyiptakna, [^875]

[^875]: Ayat kiyé lan sewetara ayat-ayat sebanjuré temurun gandhéng ana wong kapir Mekah sing dadi bonggolé bangsa Quraisy, arané Al-Walid bin Mugirah.

## 74:12

lan Ingsun paring dunya sing ngambra-ambra maring dhéwéké,

## 74:13

karo anak-anak sing konthal-kanthil mélu dhéwéké,

## 74:14

lan Ingsun paringi dhéwéké kejembaran (urip) sing seombér-ombere.

## 74:15

Banjur dhéwéké kepéngin banget supaya Ingsun ngimbuhi.

## 74:16

Ora bisa! Setemené dhéwéké wis padha nolak ayat-ayat-É Ingsun (Al-Qur’an).

## 74:17

Ingsun arep ngebot-bot dhéwéké kanthi anjatan sing gawé payah.

## 74:18

Setemené dhéwéké wis mikirna lan netepna (apa sing dhéwéké tetepna),

## 74:19

mula cilaka temen dhéwéké! Kepriwé dhéwéké netepna?

## 74:20

sepisan maning, cilaka temen dhéwéké! Kepriwé dhéwéké netepna?

## 74:21

banjur dhéwéké (ngalamun) mikirna,

## 74:22

terus rainé buthek karo mrengut,

## 74:23

banjur mléngos (sekang bebener) lan ngedirna awaké dhéwék,

## 74:24

banjur dhéwéké ngucap, “(Al-Qur’an) kiyé jané mung sihir sing desinaoni (sekang wong-wong gemiyén).

## 74:25

Kiyé mung omongané menungsa. “

## 74:26

Mbésuk, Ingsun bakal nglebokna dhéwéké maring (neraka) Saqar.

## 74:27

lan ko ngerti apa (neraka) Saqar kuwé?

## 74:28

Kuwé (Saqar) ora ninggalna tur ora ngejorna, [^876]

[^876]: Apa sing debalangna maring neraka kuwé désiksa nganti ajur terus débalékna maning kaya mauné seprelu désiksa maning.

## 74:29

sing nggesengna kulité menungsa.

## 74:30

Neng sendhuwuré ana songolas (malaékat sing njaga).

## 74:31

Lan sing Ingsun dadékna penjaga neraka kuwé mung sekang malaékat, lan Ingsun nemtokna cacahé dhéwéké kuwé mung nggo nyoba maring wong-wong kapir, supaya wong-wong sing déparingi kitab dadi yakin, supaya wong-wong sing padha precaya sengsaya tambah precayaé, supaya wong-wong sing déparingi kitab lan wong-wong mukmin ora mamang, lan supaya wong-wong sing neng njero atiné ana prenyakité lan wong-wong kapir (ngucap); “Apa sing dékersakna déning Gusti Allah nganggo (wilangan) kiyé dadi paumpa-man?” Kaya kuwé Gusti Allah goli ngejorna kesasar maring wong-wong sing Penjenengané kersakna lan maringi pituduh maring wong-wong sing Panjenegané kersakna. Lan ora nana sing ngerténi wadya balané Pengéranmu kejaba Penjenengané pribadi. Lan Saqar kuwé ora liya mung pengéling-éling tumrap menungsa.

## 74:32

Ora! [^877] Sekawit (sekawit) wulan,

[^877]: “Ora” kuwé bantahan ingatasé omongan-omongané wong-wong musrik sing kepéngin maring prekara kesebut neng dhuwur.

## 74:33

lan sekawit wengi nalikané wis liwat,

## 74:34

lan sekawit subuh angger molahi padhang,

## 74:35

setemené (Saqar kuwé) dadi salah sijiné (marabaya) sing banget gedhéné,

## 74:36

minangka dadi pengéling-éling tumrapé menungsa,

## 74:37

(yakuwé) tumrap sapa neng antarané ko kabéh sing kepéngin maju utawa mundur. [^878]

[^878]: Maju nampani pengéling-éling lan sing démaksud mundur, ora gelem nampa pengéling-éling.

## 74:38

Saben-saben wong nanggungjawabi ingatasé apa sing wis délakoni.

## 74:39

kejaba golongan tengen,

## 74:40

ana neng suwarga, wong-wong kaé padha takon-takonan,

## 74:41

ngenani (kahanan) wong-wong sing nglakoni dosa,

## 74:42

“Apa sing njalari ko padha mlebu maring njeroné (neraka) Saqar?”

## 74:43

Wong-wong kaé padha semaur, ”Gemiyén inyong ora padha kelebu wong-wong sing nglakoni sembayang,

## 74:44

lan inyong padha (uga) ora awéh pangan maring wong mlarat,

## 74:45

malah inyong padha kulina kandhah (sing tujuané ora bener) bareng wong-wong sing padha ngandhahna,

## 74:46

lan inyong padha mungkiri anané dina piwales,

## 74:47

nganti butul inyong kabéh ketekan pati.”

## 74:48

Mangka ora nana gunané maning tumrapé wong-wong kaé pitulungan (syafaat) sekang wong sing paring pitulungan.

## 74:49

Banjur kenangapa dhéwéké (wong-wong kapir) padha mléngos sekang pengéling-élingé (Gusti Allah)?

## 74:50

kaya-kaya dhéwéké memper jaran khimar (keledai) giras sing bigar merga kaget,

## 74:51

mlayu ngindhani singa.

## 74:52

Malah saben wong sekang antarané dhéwéké kepéngin supaya déparingna maring dhéwéké lembaran-lembaran (kitab) sing wis debukak.

## 74:53

Ora! Sebeneré dhéwéké padha ora wedi maring akhérat.

## 74:54

Ora! Setemené (Al-Qur’an) kuwé nyata-nyata dadi sewijiné pengéling-éling.

## 74:55

Mula sapa baé sing karep, mesthi dhéwéké ngalap piwulang sekang kuwé (Al-Qur’an).

## 74:56

Lan dhéwéké padha ora bakal ngalap piwulang sekang (Al-Qur’an) kejaba (angger) Gusti Allah ngersakna. Panjenegané Pengéran sing pantes (awaké dhéwék kabéh) manut-miturut maring Panjenegané lan sing kagungan wenang paring pengampura.

## 75:1

Ingsun sumpah ingatasé dina Kiyamat,

## 75:2

lan inyong sumpah sekawit (sekawit) jiwa sing tansah getun maring (awaké dhéwék).

## 75:3

Apa menungsa padha ngira, lamon Ingsun ora bakal ngumpulna (maning) balung-klunthungé?

## 75:4

(Malah) Ingsun bisa nyungsun (maning) jenthik-jenthiké kanthi sempurna.

## 75:5

Ningen menungsa kepénginé gawé laku mbangkang (maksiyat) terus-terusan.

## 75:6

Dhéwéké takon: “Kapan jané dina Kiyamat kuwé?”

## 75:7

Mangka angger mripaté mendelik (kamiwedén),

## 75:8

lan wulan baé wis ilang sunaré,

## 75:9

banjur srengéngé karo wulan dékumpulna,

## 75:10

neng dina kuwé menungsa padha ngucap, “Maring ngendi goli mlayu?”

## 75:11

Ora! Ora nana nggon mengayom!

## 75:12

Mung maring Pengéranmu panggonané bali neng dina kuwé.

## 75:13

Neng dina kuwé dewertakna maring menungsa apa sing wis dépergawé lan apa sing déapéngna.

## 75:14

Malah menungsa dadi seksi nggo awaké dhéwék, [^879]

[^879]: Perangan awak menungsa dadi seksi ingatasé penggawéan sing délakoni neng dhéwéké kaya sing kesebut neng Surat An-Nur ([^24] ayat 24.

## 75:15

lan senajan dhéwéké ngucapna alesan-alesané,

## 75:16

Aja sliramu (Muhammad) ngobahna ilatmu (nggo maca Al-Qur’an) jalaran arep gagiyan (ngerténi isiné).

## 75:17

Setemené Ingsun sing arep ngumpulna (neng jero dhadhamu) lan macakna.

## 75:18

Angger Ingsun wis rampung macakna, padha ngetutna wacanan mau.

## 75:19

Banjur setemené Ingsun sing arep nggenahna kuwé.

## 75:20

Ora! Malah ko nyenengi penguripan dunya,

## 75:21

lan ngapengaken (penguripan) akhérat.

## 75:22

Rainé (wong mukmin) neng dina kuwé padha semringah.

## 75:23

Nyawang Pengérané.

## 75:24

Lan rainé (wong-wong kapir) neng dina kuwé padha surem,

## 75:25

dhéwéké padha precaya lamon bakal détibakna maring dhéwéké marabaya sing banget ngedab-edabi.

## 75:26

Ora! Angger (nyawa) wis butul maring kolong,

## 75:27

lan déucapna (maring dhéwéké), “Sapa sing téyéng nambani?”

## 75:28

lan dhéwéké precaya lamon kuwé wektuné pisah (karo ngalam dunya).

## 75:29

lan padha dhempétan kempol (kiwe) karo kempol (tengen), [^880]

[^880]: Sebab banget nemené kesengsaran neng wektu kuwé lan wedi arep ninggalna ngalam dunya lan ngadhepi ngalam akhérat.

## 75:30

maring Pengéranmu dina kuwé ko dégiring.

## 75:31

jalaran dhéwéké (gemiyén) ora gelem mbenerna (precaya maring Al-Qur’an lan Utusan) lan ora gelem nglakoni sembayang,

## 75:32

ning malah dhéwéké nyulayani (Utusan) lan mungkur (sekang bebener),

## 75:33

banjur dhéwéké nekani kulawargané kanthi sombong.

## 75:34

Cilaka ko! Mangka cilaka!

## 75:35

Sepisan maning, cilaka temen ko (menungsa)! Mangka cilaka!

## 75:36

Apa menungsa ngira, dhéwéké bakal dejorna baé (ora kon tanggung jawab)?

## 75:37

Mbok iya dhéwéké asalé mung sekang mani setétés sing dewutahna (maring gua-garba),

## 75:38

Banjur (mani kuwé) dadi barang sing kraket, seterusé Gusti Allah nyipta lan ndadékna dhéwéké sempurna.

## 75:39

banjur Penjenengané ndadékna sekang barang mau sepasang lanang karo wadon.

## 75:40

Mbok iya (Gusti Allah sing temindak) kaya kuwé (uga) kewasa nguripna wong mati?

## 76:1

Mbok iya nglakon teka maring menungsa wektu sekang mangsa, sing rikala semana urung demadi sewiji-wiji sing bisa dearani?

## 76:2

Temen, Ingsun wis nyipta menungsa sekang mani setétés sing campur [^881] sing Ingsun bakal nguji (kanthi préntah lan larangan), mula kuwé Ingsun dadékna dhéwéké krungu lan weruh.

[^881]: Campur antarané winih lanang karo winih wadon.

## 76:3

Temen, Ingsun wis nidhokna dalan jejeg, ana sing padha kesuwun ana uga sing sulaya (kufur).

## 76:4

Temen, Ingsun wis nyedhiani nggo wong-wong mbangkang (kapir) ranté, blenggu lan geni neraka sing mulab-mulab.

## 76:5

Temen, wong-wong sing temindak becik arep nginum sekang gelas (isi inuman) sing campurané yakuwé banyu kafur, [^882]

[^882]: Aran sewijiné tuk neng suwarga sing banyuné putih tur ambuné enak lan rasané nékmat pisan.

## 76:6

(yakuwé) tuk (neng jero suwarga) sing deinum neng kewula-kewulané Gusti Allah lan dhéwéké padha bisa mancurna kanthi apik temen.

## 76:7

Wong-wong mau netepi kaul [^883] lan wedi maring sewijiné dina sing siksané mrata neng ngendi-ora.

[^883]: Yakuwé niat lan janji arep nindakna sewijining laku sing degandhéngna karo barang sing dégayuh. Contoné, angger wis mari goli mriyang utawa bisa lulus ujian sewenéh wong arep puasa 3 dina utawa arep awéh sedhekah,

## 76:8

Lan dhéwéké padha awéh panganan sing désenengi maring wong miskin, bocah yatim karo wong sing detawan,

## 76:9

(nyambi ngucap), “Setemené inyong awéh panganan maring ko mung krana ngarep-arep keparengé Gusti Allah, inyong ora ngarep-arep piwales lan imbal penrima sekang ko.

## 76:10

Temen, inyong kabéh wedi maring (siksa) Pengéran neng dina (rikala) wong-wong rainé padha surem kebek reribed.”

## 76:11

Mangka Gusti Allah ngayomi wong-wong mau sekang kesusahan neng dina kuwé, lan paring kesenengan lan kebungahan maring dhéwéké.

## 76:12

Lan Penjenengané paring piwales maring dhéwéké kabéh merga kesabarané (rupa) suwarga lan anggon-anggon (sing dégawé sekang) sutra.

## 76:13

Neng kana (suwarga) dhéwéké padha jagongan séndhéhan neng amben, neng kana dhéwéké padha ora weruh (ngrasakna panasé) srengengé lan uga ora (ngrasakna) atis sing keliwat.

## 76:14

Lan aub-aub (wit-witan)é pérek neng sendhuwuré dhéwéké lan dégampangna pisan nggo methik (woh-wohan)é.

## 76:15

Lan maring dhéwéké deiderna bokor-bokor (sing dégawé) sekang pérak, lan cawik-cawik sing bening kaya kaca.

## 76:16

kaca sing bening dégawé sekang pérak, dhéwéké padha nemtokna ukurané sing cocog (karo karepé dhéwéké).

## 76:17

Lan neng kana dhéwéké padha déparingi inuman segelas sing decampur jahé.

## 76:18

(Sing detekakna sekang) sewijiné tuk (neng suwarga) sing dejenengi Salsabil.

## 76:19

Lan wong-wong mau dékubengi neng para nonoman sing tetep nom. Angger ko nyawang dhéwéké, ko bakal ngarani para nonoman mau mutiara sing ambyor.

## 76:20

Lan umpamané ko weruh (kahanan) neng kana (suwarga), mesthi ko bakal weruh sewernané kenékmatan lan kraton sing jembar.

## 76:21

Wong-wong padha nganggo (klambi) sutra alus sing ijo lan sutra kandel karo nganggo gelang sing dégawé sekang pérak lan Pengéran maringi dhéwéké inuman sing brésih (lan suci).

## 76:22

Kiyé piwales nggo ko kabéh, lan kabéh usahané ko détampa lan deanggep (déning Gusti Allah).

## 76:23

Setemené Ingsun pribadi sing nurunaken Al-Qur’an maring sliramu (Muhammad) nganggo cara depipil.

## 76:24

Mangka padha sing sabar nggo (nglakoni) pesthéné Pengéranmu, lan aja padha mélu wong sing dosa lan wong kapir neng antarané dhéwéké.

## 76:25

Lan nyebuta asmané Pengéranmu neng (wektu) ésuk lan soré.

## 76:26

Lan neng seperangan wengi, mangka padha nyembaha maring Penjenengané padha maha-nyucékna (maca tasbeh) maring Panjenegané neng perangan sing suwé neng wektu wengi.

## 76:27

Setemené dhéwéké (wong-wong kapir) kuwé padha dhemen maring panguripan (dunya) lan ninggalna dina sing abot (dina akhérat) neng semburiné.

## 76:28

Ingsun wis nyipta dhéwéké kabéh lan nguwatna ros-rosan awaké dhéwéké. Ning, lamon Ingsun ngersakna, Ingsun bisa ngganti karo sing padha rupa karo dhéwéké.

## 76:29

Temen, (ayat-ayat) kiyé dadi pengéling-éling, mangka sapa sing ngarepna (kebecikan nggo awaké) mesthi dhéwéké ngambah dalan sing temuju maring Pengérané.

## 76:30

Ning ko ora kuwung (ngambah dalan kuwé), kejaba angger dékersakna déning Gusti Allah. Temen, Gusti Allah Maha Mriksani, Mahawicaksana.

## 76:31

Penjenengané nglebokna sapa-sapa sing Penjenengané kersakna maring asihé (suwarga). Anadéné tumrap wong-wong sing aniaya atiné deancengi (déning Pengéran) siksa sing perih.

## 77:1

Sekawit (malaékat-malaékat) [^884] sing déutus nggo nggawa kebagusan,

[^884]: Seperangan ahli tapsir nerjemahna, “Sekawit (demi) angin sing dekirim.”

## 77:2

lan (malaékat-malaékat) sing mabur kanthi cemlorot, [^885]

[^885]: Mabur seperlu ngleksanakna dhawuhé Gusti Allah.

## 77:3

lan (malaékat-malaékat) sing nyebarna (asihé Gusti Allah) kanthi ora wangenan, [^886]

[^886]: Rikala  malaékat temurun nggo nggawa wahyu, seperangan ahli tapsir duwé penemu, lamon sing démaksud karo an-nasyirat kuwé udan-barat.

## 77:4

lan (malaékat-malaékat) sing mbédakna (antarané sing apik karo sing ala) kanthi gamblang,

## 77:5

lan (malaékat-malaékat) sing mbutulna wahyu,

## 77:6

nggo nolak alesan-alesan utawa awéh pengéling-éling.

## 77:7

Temen, apa sing déjanjékna maring awakmu mesthi bakal kelakon.

## 77:8

Mangka rikala lintang-lintang debusek,

## 77:9

lan rikala langit desigar,

## 77:10

lan rikala gunung-gunung delebur dadi lebu,

## 77:11

lan rikala utusan-utusan wis détetepna wektuné. [^887]

[^887]: Wektu nggo ngumpul bareng wargané dhéwék-dhéwék.

## 77:12

(Mesthi déucapna maring wong-wong), ”Nganti kapan detundha (siksané wong-wong kapir kuwé)?”

## 77:13

Nganti dina putusan.

## 77:14

Lan apa ko ngerti dina putusan kuwé apa?

## 77:15

Cilaka temen neng dina kuwé, tumrap wong-wong sing nyidrani (bebener).

## 77:16

Mbok iya wis Ingsun tumpes wong-wong sing gemiyén?

## 77:17

Banjur Ingsun susulna (siksa Ingsun maring) wong-wong sing teka lewih kéri.

## 77:18

Mengkana kuwé temindaké Ingsun maring wong-wong sing luput.

## 77:19

Cilaka temen neng dina kuwé, tumrap dhéwéké sing padha nyidrani (bebener).

## 77:20

Mbok iya Ingsun nyiptakna ko sekang banyu sing ina (mani),

## 77:21

banjur Ingsun papanakén dhéwéké neng panggonan sing primpén (guwa garba),

## 77:22

nganti butul wektu sing détemtokna,

## 77:23

banjur Ingsun temtokna (wujudé), mangka (temen Ingsun) seutama-utamané sing nemtokna.

## 77:24

Cilaka temen neng dina kuwé, tumrap dhéwéké sing padha nyidrani (bebener).

## 77:25

Mbok iya Ingsun ndadékna bumi nggo (panggonan) ngumpul,

## 77:26

tumrap wong ésih urip lan sing wis mati? [^888]

[^888]: Bumi ngumpulna wong-wong sing ésih urip neng platarané lan wong-wong sing wis mati neng njeroné.

## 77:27

Lan Ingsun ndadékna neng bumi kuwé gunung-gunung sing dhuwur, lan Ingsun paring inuman maring ko nganggo banyu anta?

## 77:28

Cilaka temen neng dina kuwé, tumrap dhéwéké sing padha nggorohna (bebener).

## 77:29

(Bakal dédhawuhna), “Nganah lunga ko nemoni apa (siksa) sing gemiyén ko padha nggorohna (ora precaya).

## 77:30

Nganah lunga ko nggo ngarah aub-aub (kukus geni neraka) sing nduwéni pang cacahé telu, [^889]

[^889]: Sing duwé ulaban (Ind. lidah api) telu, yakuwé neng tengen, neng kiwé, lan neng ndhuwur. Kiyé tegesé, siksa sing ngubengi wong-wong kapir tepung gelang.

## 77:31

sing ora ngaubi lan ora nolak urubé geni neraka.”

## 77:32

Temen, (neraka) kuwé nyemburna pletikan bamba (gedhéné lan dhuwuré) segedhong kraton,

## 77:33

kaya-kaya iring-iringan onta sing kuning.

## 77:34

Cilaka temen neng dina kuwé, tumrap wong-wong sing padha nggorohna (bebener).

## 77:35

Ya dina kiyé, wektuné wong-wong kuwé ora bisa ngucap,

## 77:36

lan ora déparengna ingatasé dhéwéké ngaturna alesan supaya dhéwéké olih pengampura.

## 77:37

Cilaka temen neng dina kuwé, tumrap wong-wong sing nggorohna (bebener).

## 77:38

Ya kiyé dina putusan, (neng dina kiyé) Ingsun ngumpulna ko lan wong-wong sing gemiyen.

## 77:39

Mangka angger ko padha duwé apus-apus, mula lakokna (réka daya) kuwé maring Ingsun.

## 77:40

Cilaka temen neng dina kuwé, tumrap wong-wong kuwé sing nggorohna (bebener).

## 77:41

Temen, wong-wong sing manut-miturut manggon neng sewijine aub-aub (wit-witan suwarga sing adhem) lan (sepéreké) banyu tuk,

## 77:42

lan woh-wohan sing désenengi dhéwéké.

## 77:43

(Ucapna maring wong-wong kuwé), “Padha mangan karo nginuma kanthi rasa nékmat, minangka piwales ingatasé apa sing wis ko padha pergawé.”

## 77:44

Temen, mengkana kuwé Ingsun paring piwales maring wong-wong sing nglakoni kebecikan.

## 77:45

Cilaka temen neng dina kuwé, tumrap wong sing padha nggorohna (bebener).

## 77:46

(Ucapna maring wong-wong kapir), “Padha mangana lan padha seneng-senenga ngonoh awakmu (neng dunya) sedhéla, setemené ko kuwé wong sing padha duraka!”

## 77:47

Cilaka temen neng dina kuwé, tumrap wong-wong sing padha nggorohna (bebener).

## 77:48

Lan rikala dédhawuhna maring dhéwéké, “Padha ndhongko (rukuk),” wong-wong mau padha ora ndhongko. [^890]

[^890]: Seperangan ahli tapsir ngucap lamon sing démaksud ndhongko (rukuk) neng kéné yakuwé tundhuk maring dhawuhé Gusti Allah; lan seperangan maning ngucap, maksudé kuwé sembayang.

## 77:49

Cilaka temen neng dina kuwé, tumrap wong-wong sing nggorohna (bebener)!

## 77:50

Mangka maring wulangan endi (seliyané Al-Qur’an) kiyé wong-wong kuwé arep padha precaya?

## 78:1

Ngenani prekara apa wong-wong kuwé padha takon-takonan?

## 78:2

Ngenani werta sing gedhé (wektu tanginé menungsa neng dina kiyamat),

## 78:3

sing neng prekara kiyé wong-wong mau padha pesulayan.

## 78:4

Ora! [^891] Mbésuk dhéwéké arep padha ngaweruhi,

[^891]: Bantahan maring wong-wong kapir Mekah sing ngingkari lamon menungsa padha tangi maning neng dina kiyamat.

## 78:5

sepisan maning ora! Mbésuk dhéwéké arep padha ngaweruhi.

## 78:6

Mbok iya Ingsun wis ndadékna bumi minangka gelaran,

## 78:7

lan gunung-gunung sing dadi panték?

## 78:8

Lan Ingsun nyiptakna ko kabéh pasang-pasangan,

## 78:9

lan Ingsun ndadékna turuné ko kabeh nggo ngaso,

## 78:10

lan Ingsun ndadékna wektu wengi nggo sandhangan, [^892]

[^892]: Wektu wengi déarani “sandhangan” mergané wengi kuwé peteng nutupi jagat kaya sandhangan nutupi awaké menungsa.

## 78:11

lan Ingsun ndadékna wektu awan nggo nggolét penguripan,

## 78:12

lan Ingsun mbangun sendhuwurmu (langit) pitu sing sentosa,

## 78:13

lan Ingsun ndadékna lampu sing padhang-jingglang (srengéngé),

## 78:14

lan Ingsun turunaken sekang lamuk banyu udan sing gemrujug,

## 78:15

supaya Ingsun thukulna karo banyu kuwé wiji-wijén lan tanduran,

## 78:16

lan kebon-kebon sing rungkud.

## 78:17

Temen, dina putusan kuwé sawijiné wektu sing wis détetepna,

## 78:18

(yakuwé) neng dina (rikala) slomprét désemprong, banjur ko padha teka gemridig,

## 78:19

lan langit banjur débukak, mangka ana pirang-pirang lawang,

## 78:20

lan gunung-gunung uga padha démlakokna nganti kaya wewayangan.

## 78:21

Temen, (neraka) Jahanam kuwé (dadi) panggonan ngintip-intip (tumrap sing njaga isén-iséné neraka),

## 78:22

dadi panggonan baliné wong-wong sing padha ngliwati wates.

## 78:23

Wong-wong kuwé padha manggon neng kono sejeroné wektu sing suwé,

## 78:24

dhéwéké padha ora ngrasakna adem-adem neng njeroné lan (uga) ora (olih) inuman,

## 78:25

kejaba banyu sing umeb karo nanah,

## 78:26

minangka piwales sing setimpal.

## 78:27

Setemené gemiyén dhéwéké padha ora nglakon ngarep-arep prétungan.

## 78:28

Lan dhéwéké nyata-nyata padha nggorohna ayat-ayat Ingsun.

## 78:29

Lan sekabéhané wis Ingsun cathet neng seje-roné Kitab (buku cathetan lakoné menungsa).

## 78:30

Mangka merga kuwé ngonoh rasakna! Mangka Ingsun ora bakal imbuhna maring ko kabeh kejaba siksa.

## 78:31

Temen, wong-wong sing padha manut-miturut bakal olih kebegjan,

## 78:32

(yakuwé) kebon-kebon karo woh anggur,

## 78:33

lan prawan-prawan moblong sing umuré rampag,

## 78:34

lan gelas-gelas sing kebek (isi inuman).

## 78:35

Neng kana dhéwéké padha ora krungu pengucap sing muspra apadéné (pengucap) goroh.

## 78:36

Minangka piwales lan paringan sing cukup akéh sekang Pengéranmu,

## 78:37

Pengéran (sing ngreksa) langit lan bumi uga apa sing ana neng antarané sekloroné; Sing Mahaasih, wong-wong kuwé ora kewawa matur karo Penjenengané.

## 78:38

Neng dina, rikalané roh [^893] lan para malaékat padha ngadeg larik-larikan, dhéwéké kabéh ora ngucap, kejaba sapa sing wis déparingi idin déning Pengéran Sing Mahaasih lan dhéwéké mung ngucap sing bener.

[^893]: Para juru tapsir duwé penemu sing beda-beda ngenani “roh” neng ayat kiyé. Ana sing ngarani “Jibril” ana sing ngarani tentarané Gusti Allah lan uga ana ngarani “rohé menungsa”.

## 78:39

Yakuwé dina sing mesthi kedadén. Mula sapa baé sing karep, mesthi dhéwéké ngambah dalan bali maring Pengérané.

## 78:40

Setemené Ingsun wis ngélingna maring ko kabéh (wong kapir) siksa sing énggal neng dina sing menungsa weruh apa sing wis dépergawé déning tangané loro; lan wong kapir ngucap, ”Enggané inyong gemiyén padha dadi lemah bae“.

## 79:1

Sekawit (malaékat) sing njabud (nyawa) kanthi kasar.

## 79:2

Sekawit (malaékat) sing nglolor (nyawa) kanthi alon-alon.

## 79:3

Sekawit (malaékat) sing medhun sekang langit kanthi temlarap,

## 79:4

lan (malaékat) sing nglancangi kanthi kebat,

## 79:5

lan (malaékat) sing ngatur urusan (ngalam dunya). [^894]

[^894]: Neng ayat 1–5 Gusti Allah sumpah kanthi malaékat-malaékat sing werna-werna sipaté lan urusané lemon menungsa bakal dényatna neng dina Kiyamat. Seperangan juru tapsir duwé penemu, lamon neng ayat kiyé, kejaba ayat 5, Gusti Allah sumpah kanthi lintang-lintang.

## 79:6

(Temen, sliramu arep détangékna) neng dina rikala semprongan sing kawitan nggoncangna ngalam,

## 79:7

(semprongan kawitan) kuwé détututi semprongan sing kepindho.

## 79:8

Atiné menungsa neng wektu kuwé krasa banget wediné,

## 79:9

penyawangé padha ndhengkul.

## 79:10

(Wong-wong kapir) ngucap: “Apa inyong temen arep padha débalékna maring penguripan sing asal? [^895]

[^895]: Seuwisé wong-wong kapir krungu anané dina tangi seuwisé mati wong-wong mau gumun lan padha ngécé merga miturut piandelé dhéwéké ora ana dina tangi kuwé. Mulané wong-wong kapir mau padha takon.

## 79:11

Apa (arep détangékna uga) angger inyong padha wis dadi balung-klunthung sing ajur?”

## 79:12

Wong-wong kuwé padha ngucap, “Angger kaya kuwé, mujudna sewijiné paribalén sing gawé kapitunan.”

## 79:13

Mangka paribalén kuwé mung karo semprongan sepisan baé.

## 79:14

Mangka serikala kuwé wong-wong mau padha urip maning neng bumi (sing anyar).

## 79:15

Apa wis butul maring sliramu (Muhammad) critané Musa?

## 79:16

Rikala Pengéran nimbali kiyambeké (Musa) neng lebak suci yakuwé Lebak Tuwa?

## 79:17

Mangkata sliramu maring Fir’aun! Setemené dhéwéké wis ngliwati wates.

## 79:18

Mangka takokna (maring Fir’aun), “Apa ana kepénginanmu nggo mbresihna awakmu (sekang laku sasar),

## 79:19

lan ko arep tek tuntun maring dalané Pengéranmu kon supaya ko wedi maring Penjenengané?”

## 79:20

Banjur (Musa) ngedhéngna maring dhéwéké kesektén (mukjijat) sing gedhé.

## 79:21

Ning dhéwéké (Fir’aun) nggorohi lan nyidrani.

## 79:22

Banjur dhéwéké mléngos karo nyoba nantang (maring Musa).

## 79:23

Banjur dhéwéké ngumpulna (penggedhé-penggedhéné) terus sambat-sambat (nyeluk wargané).

## 79:24

(Karo) ngucap, “Kiyé inyong pengéranmu sing paling luhur.”

## 79:25

Mangka Gusti Allah ngukum dhéwéké karo siksa neng akhérat lan siksa neng dunya.

## 79:26

Temen, sing mengkana kuwé ngemu wulangan tumrap wong sing padha wedi (maring Gusti Allah).

## 79:27

Apa nyipta awake ko kabeh lewih angél apa langit sing wis débangun déning Penjenengané?

## 79:28

Penjenengané wis dhuwurna bangunané banjur nyempurnakna,

## 79:29

lan Penjenengané ndadékna wenginé (peteng dhédhet) lan ndadékna awané (padhang njingglang).

## 79:30

Lan sewisé kuwé bumi Penjenengané gelar.

## 79:31

Sekang bumi Penjenengané panthurna tuk, lan (déthukulna) tanduran-tandurané.

## 79:32

Lan gunung-gunung Penjenengan tancebna kanthi sentosa.

## 79:33

(Kabéh mau) nggo kesenenganmu lan nggo kéwan-kéwan ingonmu.

## 79:34

Mangka rikala marabaya gedhé (dina Kiyamat) wis teka,

## 79:35

yakuwé neng dina (rikala) menungsa kémutan maring apa sing wis dhéwéké padha pergawé,

## 79:36

lan neraka déweruhna kanthi cetha wéla-wéla maring saben wong sing weruh.

## 79:37

Mangka anadéné wong sing padha ngliwati wates,

## 79:38

lan lewih ngutamakna penguripan dunya,

## 79:39

mangka temen, neng neraka kuwé papan panggonané.

## 79:40

Lan anadéné wong-wong sing padha wedi maring agungé Pengérané lan nyugag sekang (kepénginané) hawa nepsune,

## 79:41

Mangka temen, mung suwarga papan panggonan(né)

## 79:42

Dhéwéké kabéh (wong-wong kapir) padha takon maring sliramu (Muhammad) ngenani dina Kiyamat, “Kapan kedadiané?”

## 79:43

Nggo ngapa sliramu perlu nyebutna (wektuné)?

## 79:44

Maring Pengéranmu (débalékna) wekasané (tetepan wektuné).

## 79:45

Sliramu (Muhammad) mung sadrema aweh pengéling-éling nggo sapa sing wedi maring kuwé (dina Kiyamat).

## 79:46

Neng dina rikala dhéwéké padha weruh dina Kiyamat kuwé (jalaran kahanané nggilani), dhéwéké padha krasa kaya-kaya mung (sedhéla baé) manggon (neng dunya) neng wektu soré utawa ésuk.

## 80:1

Kiyambeké (Muhammad) suryané mrengut lan mléngos,

## 80:2

jalaran ana wong picek lagi teka maring kiyambeké (yakuwé Abdullah bin Umi Maktum).

## 80:3

Lan apa sliramu (Muhammad) ngerti mbok menawa dhéwéké kepéngin nyucékna awaké dhéwék (sekang dosa),

## 80:4

utawa dhéwéké (kepéngin) olih piwulang, sing migunani tumrap dhéwéké?

## 80:5

Anadéné wong sing ngrasa awaké dhéwék kecukupan (penggedhé-penggedhé Quraisy),

## 80:6

mangka sliramu (Muhammad) paring kawigatén maring dhéwéké,

## 80:7

mangkané ora nana (cacad) tumrap sliramu angger dhéwéké ora nyucéni awak (gelem precaya).

## 80:8

Lan anadéné wong sing teka maring sliramu kanthi gagiyan (perlu nampa piwulang),

## 80:9

mangkané dhéwéké wedi (maring Gusti Allah)

## 80:10

sliramu (Muhammad) malah nglirwakna dhéwéké.

## 80:11

Aja pisan-pisan (kaya kuwé)! Temen, (piwulang-piwulangé Gusti Allah) kuwé sewijiné pengéling-éling,

## 80:12

mangka sapa baé sing karep, mesthi dhéwéké bakal nggatékna kuwé,

## 80:13

neng sejeroné kitab-kitab sing mulya (neng sisihé Gusti Allah),

## 80:14

sing déluhurna (lan) sing désucékna,

## 80:15

neng astané para utusan (malaékat),

## 80:16

sing mulya tur ngabekti.

## 80:17

Cilaka temen menungsa! Mbangkang (kufur) temen dhéwéké!

## 80:18

Sekang apa Penjenengané (Gusti Allah) nyipta dhéwéké?

## 80:19

Sekang mani setétés, Penjenengané nyipta banjur nemtokna kuwé. [^896]

[^896]: Nemtokna tingkat-tingkat kedadénané, umuré, rejekiné, lan nasibé.

## 80:20

Banjur dalané Penjenengan gampangna, [^897]

[^897]: Nggampangna lairé utawa awéh kelonggaran maring dhéwéké nggo nglakoni dalan sing bener utawa dalan sing sasar.

## 80:21

banjur Penjenengané matékna, terus mendhem dhéwéké,

## 80:22

banjur angger Penjenengané ngersakna, Penjenengané ngenyatna dhéwéké maning.

## 80:23

Aja pisan-pisan (kaya kuwé)! Dhéwéké (menungsa) kuwé urung nglakoni apa sing Penjenengané (Gusti Allah) dhawuhna maring dhéwéké.

## 80:24

Mangka preyoga manungsa kuwé padha nggatékna panganané,

## 80:25

Ingsun kiyé sing nyuntek banyu kanthi mamplah-mamplah (sekang langit),

## 80:26

banjur Ingsun sigar buminé nganggo cara sing paling apik,

## 80:27

banjur neng kana Ingsun thukulna wiji-wijén,

## 80:28

lan anggur karo klubanan (sayur-sayuran),

## 80:29

lan zaitun karo wit korma,

## 80:30

lan kebon-kebon (sing) aub,

## 80:31

lan woh-wohan karo suketan.

## 80:32

(kabéh kuwé) nggo kesenenganmu lan nggo kéwan-kéwan ingonmu.

## 80:33

Mangka angger ana sewara sing mbudhegna kuping (semprongan slomprét sing kaping pindho),

## 80:34

neng dina kuwé menungsa padha mlayu sekang seduluré,

## 80:35

lan sekang biyung karo ramané,

## 80:36

lan sekang bojo karo anak-anaké.

## 80:37

Saben wong neng dina kuwé padha duwé urusan sing ora ngoberna.

## 80:38

Neng dina kuwé ana rai-rai sing semringah,

## 80:39

ngguyu karo seneng-seneng,

## 80:40

lan neng dina kuwé ana (uga) rai-rai sing ketutup lebu (surem)

## 80:41

ketutup déning pepeteng (ketimpah kenisthan lan kesusahan).

## 80:42

Dhéwéké kuwé wong-wong mbangkang sing duraka.

## 81:1

Rikala srengéngé dégulung,

## 81:2

lan rikala lintang-lintang padha rogol,

## 81:3

lan rikala gunung-gunung déajurna,

## 81:4

lan rikala onta-onta sing meteng détinggal (ora déupakara),

## 81:5

lan rikala kéwan-kéwan alasan dékumpulna,

## 81:6

lan rikala segara dépanasna,

## 81:7

lan rikala roh-roh détemokna (karo jasad),

## 81:8

lan rikala bayi-bayi wadon sing dépendhem urip-uripan détakoni,

## 81:9

merga apa dhéwéké dépaténi?

## 81:10

Lan rikala lembaran-lembaran (cathetan lakon) wis débukak-blak,

## 81:11

lan rikala langit désirnakna,

## 81:12

lan rikala neraka Jahim déurubna,

## 81:13

lan rikala suwarga dépérekna,

## 81:14

saben jiwa arep ngerténi apa sing dépergawé .

## 81:15

Ingsun supata sekawit lintang-lintang,

## 81:16

sing mubeng lan surup,

## 81:17

sekawit wengi rikala peteng,

## 81:18

lan sekawit subuh rikala bang (fajar) mlethék,

## 81:19

setemené (Al-Qur’an) kuwé nyata-nyata pengendikané (Gusti Allah sing dégawa déning) utusan sing mulya (Jibril),

## 81:20

sing kagungan kekuwatan, kagungan palenggahan luhur neng sisihé (Gusti Allah) sing kagungan ‘Arsy,

## 81:21

sing neng kana (neng ngalam malaékat) dégugu lan déprecaya.

## 81:22

Lan mitramu (Muhammad) kuwé dudu wong édan.

## 81:23

Lan temen, kiyambeké (Muhammad) wis mriksani (Jibril) neng dhampar langit sing padhang.

## 81:24

Lan kiyambeké (Muhammad) dudu wong medhit (wegah) nggo nerangna (prekara) sing ora keton.

## 81:25

Lan (Al-Qur’an) kuwé dudu pengucapané sétan sing kenang supata,

## 81:26

mangka arep maring ngendi olihé ko padha lunga? [^898]

[^898]: Sewisé déterangna lamon Al-Qur’an kuwé nyata-nyata temurun sekang Gusti Allah lan neng njeroné ana wulangan lan pituduh sing aséng menungsa ngambah dalan sing jejeg, banjur détakokna maring wong-wong kapir kuwé, “Dalan endi maning sing arep ko ambah?”

## 81:27

(Al-Qur’an) kuwé ora liya wujud pengéling-éling tumrap ngalam sekabéhé,

## 81:28

(yakuwé) nggo sapa neng antarané ko kabéh sing karep ngliwati dalan sing jejeg.

## 81:29

Lan ko padha ora bakal bisa karep (ngliwati dalan mau) kejaba angger dékersakna déning Gusti Allah, Pengérané sekabéh ngalam.

## 82:1

Rikala langit wis kesigar,

## 82:2

lan rikala lintang-lintang ambrol pating plarah,

## 82:3

lan rikala segara délubérna,

## 82:4

lan rikala kuburan-kuburan déudhal-udhal,

## 82:5

(mangka) saben jiwa bakal weruh apa sing wis dépergawé lan sing dhéwéké kelalékna.

## 82:6

Hé menungsa! Apa jané sing wis nggodha ko kabéh (nglakoni duraka) maring Pengéranmu Sing Mahamulya,

## 82:7

sing wis nyipta ko banjur nyempurnakna kedadéanmu lan ndadékna (sungsunan awak) mu imbang,

## 82:8

neng wujud apa baé sing dékersakna, Penjenengané nyungsun awakmu.

## 82:9

Aja pisan-pisan kaya kuwé! Malah ko nggorohna dina piwales.

## 82:10

Lan setemené tumrapé ko kabéh ana (malaékat-malaékat) sing ngawasi (penggawéanmu),

## 82:11

sing mulya (neng sisihé Gusti Allah) lan nyathet (penggawéanmu),

## 82:12

dhéwéké padha weruh apa sing ko kabéh pergawé.

## 82:13

Setemené wong-wong sing ngabekti nyata-nyata manggon sejeroné (suwarga sing kebek) kenékmatan,

## 82:14

lan setemené wong-wong sing duraka nyata-nyata manggon sejeroné neraka.

## 82:15

Wong-wong mau mlebu sejeroné (neraka) neng dina piwales.

## 82:16

Lan dhéwéké padha ora bakal metu sekang neraka kuwé.

## 82:17

Lan apa ko ngerti dina piwales kuwé?

## 82:18

Sepisan maning, apa ko ngerti dina piwales kuwé?

## 82:19

(Yakuwé) neng dina (rikala) sewenéh wong babar pisan ora bisa (tulung) wong liya. Lan sekabéh urusan dina kuwé ana neng kewasané Gusti Allah.

## 83:1

Cilaka temen tumrap wong-wong sing apus-apus (senjeroné naker lan nimbang)!

## 83:2

(Yakuwé) wong-wong sing angger nampa takeran sekang wong liya dhéwéké njaluk dégenepi,

## 83:3

lan angger dhéwéké naker utawa nimbang (nggo wong liya), dhéwéké ngurang-ngurangi.

## 83:4

Apa dhéwéké ora padha ngira, lamon setemené dhéwéké padha arep détangékna,

## 83:5

neng sewijiné dina sing gedhé,

## 83:6

(yakuwé) neng dina (rikala) kabéh wong padha tangi ngadhep (maring) Pengérane ngalam kabéh.

## 83:7

Aja pisan-pisan kaya kuwé! Setemené cathetané wong duraka nyata-nyata débenahi neng sejeron Sijjin. [^899]

[^899]: Jeneng kitab sing nyathet kabéh penggawéané wong-wong sing padha duraka.

## 83:8

Lan apa ko ngerti (tegesé) Sijjin kuwé?

## 83:9

(Yakuwé) Kitab sing isiné cathetan (lakon).

## 83:10

Cilaka temen neng dina kuwé, tumrap wong-wong sing nggorohna!

## 83:11

(yakuwé) wong-wong sing nggorohna dina piwales.

## 83:12

Lan ora nana sing nggorohna (dina piwales) kejaba saben wong sing ngliwati wates lan dosa,

## 83:13

sing angger déwacakaken maring dhéwéké ayat-ayat Ingsun, dhéwéké ngucap: “Kuwé toli dongéngané wong-wong gemiyén.”

## 83:14

Babar pisan ora kaya kuwé! Malah apa sing dhéwéké padha pergawé kuwé wis nutup atiné dhéwéké.

## 83:15

Babar pisan ora kaya kuwé! [^900] Setemené dhéwéké neng dina kuwé temen kaling-kalingan sekang (weruh) Pengérané.

[^900]: Babar-pisan ora kaya sing déomongna déning wong-wong mau lamon dhéwéké kepérek maring Gusti Allah.

## 83:16

Banjur, setemené dhéwéké nyata-nyata mlebu neraka.

## 83:17

Banjur, déucapna (maring dhéwéké), ”Kiyé (siksa) sing gemiyén ko padha nggorohna”

## 83:18

Babar-pisan ora! Setemené cathetané wong-wong sing ngabekti nyata-nyata désimpen sejeroné ‘Illiyyin. [^901]

[^901]: Jeneng kitab sing nyathet kabéh penggeweané wong-wong sing padha bekti

## 83:19

Lan ko ngerti ‘illiyyin kuwé apa?

## 83:20

(Yakuwé) kitab sing isi cathetan (lakon),

## 83:21

sing désekséni déning (malaékat-malaékat) sing kepérek (maring Gusti Allah).

## 83:22

setemené wong-wong sing ngabekti nyata-nyata manggon neng njeroné (suwarga sing kebek) kenékmatan,

## 83:23

wong-wong kuwé padha (jagongan) neng ambén nyambi ndeleng sesawangan,

## 83:24

Ko bisa weruh sekang rainé dhéwéké senenge urip sing kebek kenékmatan.

## 83:25

Wong-wong mau déparingi inuman sekang arak murni (ora gawé mendem) sing wadhahé ésih déségel,

## 83:26

ségelé sekang kesturi. Lan nggo sing mengkéné kiyé preyogané wong-wong padha ayon-ayonan.

## 83:27

Lan campurané sekang tasnim.

## 83:28

(yakuwé) banyu tuk sing déinum déning wong-wong sing kepérek (maring Gusti Allah).

## 83:29

Setemené wong-wong sing dosa, yakuwé dhéwéké sing gemiyén padha merguyu maring wong-wong sing precaya.

## 83:30

Lan angger dhéwéké (wong-wong sing precaya) liwat sengarepé wong-wong mau, dhéwéké padha kedhép-kedhépan mata.

## 83:31

lan angger balik maring kaumé, dhéwéké padha balik kanthi gemuyu.

## 83:32

Lan angger dhéwéké weruh (wong-wong sing precaya), dhéwéké ngucap, “Setemené dhéwéké nyata-nyata wong padha kesasar,”

## 83:33

mangkané (wong-wong sing duwé dosa kuwé) dhéwéké ora déutus kon njaga (wong-wong sing precaya).

## 83:34

Mangka neng dina kiyé, wong-wong sing duwé precaya sing merguyu wong-wong kapir,

## 83:35

dhéwéké (padha jagongan) neng sendhuwuré amben-amben ndeleng sesawangan.

## 83:36

Apa wong-wong kapir kuwé déwéhi piwales (ukuman) ingatasé apa sing wis dhéwéké pergawé?

## 84:1

Rikala langit kesigar,

## 84:2

lan nurut maring Pengérané, lan kuduné nurut,

## 84:3

lan rikala bumi dératakna,

## 84:4

lan mlunthahna apa sing neng njeroné lan dadi suwung,

## 84:5

lan nurut maring Pengérané, lan wis semesthiné nurut,

## 84:6

Hé menungsa! Setemené ko wis sengkud nyambut gawé nggo Pengéranmu, mangka ko bakal sowan maring ngarsa Penjenengané. [^902]

[^902]: Menungsa neng dunya kiyé, mbuh krasa mbuh ora jané lagi padha mlaku nuju maring Pengérané. Lan mesthi dhéwéké bakal ketemu Pengérané seprelu nampani piwales sekang Gustiné ingatasé penggawéan sing apik utawa penggawéan sing ala.

## 84:7

Mangka anadéné wong sing cathetané déwéhna sekang sisih tengené,

## 84:8

mangka dhéwéké arep dépriksa kanthi priksan sing gampang,

## 84:9

lan dhéwéké arep mbalik maring kulawargané (sing padha déné precaya) kanthi bombong.

## 84:10

Lan anadéné wong sing cathetané déwéhna sekang mburi,

## 84:11

mangka dhéwéké arep nggembor, “Cilaka temen inyong!”

## 84:12

Lan dhéwéké arep mlebu neng sejeroné geni sing mulab-mulab (neraka).

## 84:13

Temen, dhéwéké gemiyén (neng dunya) padha seneng-seneng neng kalangan kulawargané (sing padha déné kapir).

## 84:14

Setemené dhéwéké ngira lamon dhéwéké ora bakal bali (maring Pengérané).

## 84:15

Ora mengkana kuwé, setemené Pengérané terus mriksani dhéwéké.

## 84:16

Mangka Ingsun sumpah sekawit sunar abang neng wayah soré,

## 84:17

sekawit wengi lan apa sing dékemuli déning dhéwéké,

## 84:18

sekawit wulan rikala wis bunder kempleng,

## 84:19

Temen, ko arep nglakoni tingkat-mbaka-tingkat (sejeroné urip). [^903]

[^903]: Sekang setétés winih lanang tekan délairna, nglakoni mangsa bocah, nonoman lan gedhé. Sekang urip dadi mati lan nganti détangékna maning.

## 84:20

Mangka kenangapa dhéwéké padha ora gelem precaya?

## 84:21

Lan rikala Al-Qur’an déwacakna maring dhéwéké, wong-wong mau padha ora (gelem) sujud,

## 84:22

malah wong-wong kapir kuwé nggorohna (Al-Qur’an).

## 84:23

Lan Gusti Allah lewih ngawuningani apa sing padha déumpetna dhéwéké (neng sejeroné ati).

## 84:24

Mangka butulna maring dhéwéké (ancaman) siksa sing banget perihé,

## 84:25

kejaba wong-wong sing padha precaya lan mergawé kebecikan, dhéwéké arep padha olih ganjaran sing ora nana pedhot-pedhoté.

## 85:1

Sekawit langit sing duwé kumpulan lintang,

## 85:2

lan sekawit dina sing déjanjékna.

## 85:3

Sekawit sing nyekséni lan sing désekséni.

## 85:4

Musnaha wong-wong sing padha gawé kalénan (yakuwé para penggedhé Najran neng Yaman),

## 85:5

sing ana geniné (sing désogi) suluh,

## 85:6

rikala wong-wong kuwé padha njagong neng sekubengé,

## 85:7

selaginé dhéwéké padha nyekséni apa sing dhéwéké pergawé maring wong-wong mukmin.

## 85:8

Lan dhéwéké nyiksa wong-wong mukmin kuwé mung jalaran (wong-wong mukmin mau) precaya maring Gusti Allah Sing Mahadigdaya, Maha Pinuji,

## 85:9

sing kagungan praja langit lan bumi. Lan Gusti Allah Maha Mriksani samubarang kabéh.

## 85:10

Temen, wong-wong sing nekakna coban (marabaya, maténi, nyiksa) maring wong-wong sing precaya lanang lan wadon banjur dhéwéké ora tobat mangka dhéwéké bakal olih siksa Jahanam lan dhéwéké bakal olih siksa (neraka) sing mbakar.

## 85:11

Temen, wong-wong sing precaya lan nglakoni kebecikan, dhéwéké bakal olih suwarga sing neng ngisoré mili bengawan-bengawan, sing mengkana kuwé wujud kemenangan sing agung.

## 85:12

Temen, siksané Pengéranmu banget kerasé.

## 85:13

Temen, Penjenengané sing miwiti nyipta (titah) lan sing nguripna (maning).

## 85:14

Lan Panjenegané Sing Maha Ngampura, Mahaasih,

## 85:15

sing kagungan ‘Arsy, tur Mahamulya,

## 85:16

Mahakewasa temindak apa sing Penjenengané kersakna.

## 85:17

Apa wis butul maring sliramu werta ngenani wadya bala (sing nglawan),

## 85:18

(yakuwé) Fir’aun lan kaum Samud?

## 85:19

Pancén wong-wong kapir (terus) padha nggorohna,

## 85:20

mangkané Gusti Allah ngepung sekang mburiné dhéwéké (nganti ora bisa mrojol).

## 85:21

Malah (sing dégorohna) yakuwé Al-Qur’an sing mulya,

## 85:22

sing (désimpen) sejeroné (panggonan) sing primpen (Lauh Mahfuz).

## 86:1

Sekawit langit lan sing teka neng wayah wengi.

## 86:2

Lan apa ko ngerti sing teka neng wayah wengi kuwé?

## 86:3

(yakuwé) lintang sing semunar mencorong,

## 86:4

saben wong mesthi ana sing njagani dhéwéké.

## 86:5

Mangka preyogané menungsa padha nggatékna sekang apa dhéwéké décipta.

## 86:6

Dhéwéké décipta sekang banyu (mani) sing muncrat,

## 86:7

sing metu sekang antarané balung ula-ula (sulbi) lan balung iga.

## 86:8

Temen, Gusti Allah nyata-nyata kewasa mbalékna dhéwéké (urip sewisé mati).

## 86:9

Neng dina déketonané kabéh wewadi,

## 86:10

mangka menungsa ora duwé maning sewijiné daya lan (uga) ora nana sing tulung.

## 86:11

Sekawit langit sing ngemu udan, [^904]

[^904]: Raj’i tegesé mubeng maning. Udan déjenengi raj’i neng Ayat kiyé merga udan kuwé asal sekang uwab sing mumbul sekang bumi maring langit banjur temurun maning maring bumi, terus balik dadi uwab maning lan mumbul maring langit, lan seterusé.

## 86:12

lan bumi sing duwé thethukulan,

## 86:13

Temen, (Al-Qur’an) kuwé nyata-nyata pengendikan sing misahna (antarané sing bener karo sing luput),

## 86:14

lan (Al-Qur’an) kuwé udu guyonan.

## 86:15

Temen, dhéwéké (wong-wong kapir) ngrancang réka daya sing jahat,

## 86:16

lan Ingsun uga gawé rancangan (réka daya) sing pas.

## 86:17

Merga kuwé wéhna angkilan maring wong-wong kapir. Wéhna maring dhéwéké kabéh kelodhan nggo sewetara wektu.

## 87:1

Sucékna asmané Pengéranmu Sing Mahaluhur,

## 87:2

Sing nyipta, banjur nyempurnakna (penyiptan-É).

## 87:3

Sing nemtokna takeran (siji lan sijiné) lan paring pituduh,

## 87:4

lan Sing nukulna suket-suketan,

## 87:5

banjur dédadékna neng Penjenengané (suket-suket) kuwé garing semu ireng.

## 87:6

Ingsun arep macakna (Al-Qur’an) maring sliramu (Muhmmad) saéngga sliramu ora bakal kelalén,

## 87:7

kejaba lamon Gusti Allah ngersakna. Temen, Penjenengané mriksani sing ngedhéng lan sing déumpetna.

## 87:8

Lan Ingsun arep nggampangna tumrap sliramu maring dalan sing gampang (nggayuh kebegyan dunya akhérat),

## 87:9

mula kuwé awéha pengéling-éling, jalaran pengéling-éling kuwé migunani,

## 87:10

wong sing wedi (maring Gusti Allah) bakal olih wulangan,

## 87:11

lan wong-wong sing padha apes (kapir) bakal ngedohi,

## 87:12

(yakuwé) wong sing arep ngleboni geni sing gemleger (neraka),

## 87:13

sebanjuré dhéwéké neng kana ora mati lan (uga) ora urip.

## 87:14

Temen, begya wong sing nyucékna awaké (kanthi precaya),

## 87:15

lan éling maring asmané Pengérané, banjur dhéwéké sembayang.

## 87:16

Ning ko (wong-wong kapir) padha milih penguripan dunya,

## 87:17

mangkané penguripan akhérat kuwé lewih apik lan lewih langgeng.

## 87:18

Setemené kiyé kamot sejeroné kitab-kitab sing lewih dhisit,

## 87:19

(yakuwé) kitab-kitabé (Nabi) Ibrahim lan (Nabi) Musa.

## 88:1

Apa wis butul maring ko werta ngenani (dina Kiyamat).

## 88:2

Neng dina kuwé akéh praupan (rai) sing temungkul rumangsa ina,

## 88:3

(merga) nyambut gawé abot tur kepayahen,

## 88:4

dhéwéké padha mlebu maring geni sing banget panasé (neraka),

## 88:5

déwéhi inuman sekang sumber banyu sing banget panasé.

## 88:6

Ora nana panganan tumrap dhéwéké seliyané sekang wit sing ana eriné,

## 88:7

sing ora gawé lemu lan ora ngilangna kencot.

## 88:8

Neng dina kuwé (uga) akéh praupan (rai) sing semringah,

## 88:9

ngrasa seneng merga usahané (dhéwék),

## 88:10

(dhéwéké) neng sejeroné suwarga sing dhuwur,

## 88:11

neng kana (ko ) ora krungu ucapan sing ora migunani.

## 88:12

Neng kana ana banyu tuk sing mili.

## 88:13

Neng kana ana ambén-ambén sing dédhuwurna,

## 88:14

lan gelas-gelas sing cemawis (neng péreké),

## 88:15

lan kampil-kampil séndhéhan sing wis désungsun,

## 88:16

lan babut-babut sing dégelar.

## 88:17

Mangka apa dhéwéké padha ora nggatékna, kepriwé onta déciptakna?

## 88:18

lan langit, kepriwé olihé dédhuwurna?

## 88:19

Lan gunung-gunung kepriwé olihé dédegna?

## 88:20

Lan bumi kepriwé olihé dégelar?

## 88:21

Mangka paringana pengéling-éling, jalaran setemené sliramu (Muhammad) mung paring pengéling-éling.

## 88:22

Sliramu udu wong sing kewasa ingatasé wong-wong kuwé,

## 88:23

kejaba (angger ana) wong sing mléngos lan mbangkang (kapir),

## 88:24

mangka Gusti Allah bakal nyiksa dhéwéké kanthi siksa sing gedhé.

## 88:25

Temen, mung maring Ingsun dhéwéké bali,

## 88:26

banjur setemené (kewajiban) Ingsun pribadi sing gawé étungan ingatasé dhéwéké kabéh.

## 89:1

Sekawit fajar,

## 89:2

sekawit wengi sing sepuluh, [^905]

[^905]: Malem sepuluh wekasan wulan Puasa. Lan ana uga sing ngarani sepuluh malem kawitané wulan Muharam klebu neng sejeroné kuwé dina Asyura. Ana maning sing ngarani sepuluh wengi kawitané wulan Dulhijah.

## 89:3

sekawit wengi sing genep lan sing ganjil,

## 89:4

sekawit wengi rikala liwat.

## 89:5

Apa ana neng sing mengkana kuwé sumpah (sing bisa détampa) tumrap wong-wong sing duwé akal?

## 89:6

Apa ora sliramu (Muhammad) nggatékna kepriwé Pengéranmu temindak maring (kaum) ‘Ad?

## 89:7

(yakuwé) warga Iram (pusat kotané kaum ‘Ad) sing duwé bangunan-bangunan sing dhuwur,

## 89:8

sing urung tau débangun (sewijiné kota) kaya kuwé, neng negara-negara liya,

## 89:9

lan (maring) kaum Samud sing natah watu-watu gedhé neng lebak (pelemahan sing endhép), [^906]

[^906]: Petanahan endhép (Ind. lembah) kiyé anané neng bagéan lor tanah Arab, antarané kota Medinah lan Siria. Wong-wong neng kono padha nugeli watu gunung nggo mbangun umah gedhong sing dadi panggonané. Lan uga ana sing mbolongi gunung-gunung nggo manggon lan nggo pengayoman.

## 89:10

lan (maring) Fir’aun sing duwé panték-panték (bangunan sing gedhé),

## 89:11

sing temindak sewenang-wenang neng sejeroné negari,

## 89:12

banjur wong-wong mau padha gawé kerusakan neng sejeron negari kuwé,

## 89:13

merga kuwé Pengéranmu nimpahna pecut siksa maring dhéwéké,

## 89:14

temen, Pengéranmu nyata-nyata mriksani.

## 89:15

Mangka anadéné menungsa, rikala Pengéran nguji karo dhéwéké banjur mulyakna dhéwéké lan paring kebungahan, mangka dhéwéké ngucap: ”Pengéranku wis mulyakna inyong.”

## 89:16

Ning angger Pengéran nguji dhéwéké banjur matesi rejekiné, mangka dhéwéké ngucap: ”Pengéranku wis ngina maring inyong.” [^907]

[^907]: Gusti Allah nyalahna wong sing ngucap lamon dunya brana kuwé sewijiné kemulyan lan kemiskinan sewijiné palaina kaya kesebut neng ayat 15 lan 16. Ning setemené dunya utawa kemiskinan kuwé sewijiné cobané Gusti Allah kanggo para kewulané.

## 89:17

Babar-pisan ora kaya kuwé! Malah ko ora mulyakna bocah yatim, [^908]

[^908]: Ora awéh hak-haké bocah yatim lan ora temindak apik maring dhéwéké.

## 89:18

lan ko ora padha ajék-ajék awéh pangan maring wong mlarat,

## 89:19

selaginé ko mangan dunya warisan nganggo cara nyampur-nyampur (sing halal karo sing haram),

## 89:20

lan ko seneng maring dunya kanthi seneng sing keliwat-liwat.

## 89:21

Babar-pisan ora kaya kuwé! Rikala bumi déoreg terus-terusan (benturan),

## 89:22

lan Pengéranmu rawuh, lan malaékat padha baris-baris,

## 89:23

lan neng dina kuwé détidhokna neraka Jahanam, neng dina kuwé menungsa padha sadhar, ning ora kanggo maning kesadharan kuwé.

## 89:24

Dhéwéké ngucap, “Kayangapa apiké angger gemiyén inyong nglakoni (kebecikan) nggo uripku siki.”

## 89:25

Mangka dina kuwé ora nana sijia wong sing nyiksa kaya siksa Penjenengané (sing adil),

## 89:26

lan ora nana sijia wong sing njiret kaya jiretan Penjenengané.

## 89:27

Hé, jiwa sing anteng!

## 89:28

Balia maring Pengéranmu kanthi ati sing lila lan sing délilani (déning Penjenengané).

## 89:29

Mangka padha mlebua maring golongan kawulané Ingsun

## 89:30

lan mlebua maring njero suwargané Ingsun.

## 90:1

Ingsun sumpah kanthi negari kiyé (Mekah),

## 90:2

lan sliramu (Muhammad) manggon neng negari, (Mekah) kiyé,

## 90:3

lan sekawit (sesambungan) rama lan anaké.

## 90:4

Temen, Ingsun wis nyipta menungsa ana neng sejeroné rekasa,

## 90:5

Apa dhéwéké (menungsa) kuwé ngira lamon ora nana sing kewasa ingatasé dhéwéké?

## 90:6

Dhéwéké ngucap, “Inyong wis ngentongna bandha sing pirang-pirang.”

## 90:7

Apa dhéwéké ngira lamon ora nana sewiji-wiji sing ngaweruhi?

## 90:8

Mbok ya Ingsun wis ndadékna nggo awakmu mripat sekloron,

## 90:9

lan ilat karo lambé loro?

## 90:10

Lan Ingsun wis nidhokna maring dhéwéké dalan loro (becik karo ala).

## 90:11

ning dhéwéké ora ngambah dalan sing manjat tur angél?

## 90:12

Lan apa ko ngerti dalan sing manjat tur angél kuwé?

## 90:13

(yakuwé) ngesotna budhak-budhak (batur-tukon),

## 90:14

utawa wéwéh pangan neng dinané wong padha kencoten,

## 90:15

(maring) bocah yatim sing ana gandhéng peseduluran,

## 90:16

utawa wong miskin sing bangét mbutuhna.

## 90:17

Banjur dhéwéké klebu wong-wong sing precaya, lan padha wéling-wélingan kon padha sabar lan padha wéling-wélingan kon padha andum tresna.

## 90:18

Dhéwéké (wong-wong sing precaya lan padha éling kinélingan kuwé) klebu golongan sisih tengen.

## 90:19

Lan wong-wong sing mbangkang (kapir) maring ayat-ayat Ingsun, dhéwéké kuwé klebu golongan kiwé.

## 90:20

Dhéwéké manggon neng neraka sing détutup rapet.

## 91:1

Sekawit srengéngé lan soroté neng wektu esuk,

## 91:2

sekawit wulan rikala ngetutna (srengéngé),

## 91:3

sekawit wektu awan sing ngetonaken (srengéngé),

## 91:4

sekawit wektu wengi sing nutupi dhéwéké (peteng dhédhet).

## 91:5

sekawit langit lan pengupakarané (sing nggumunaken),

## 91:6

sekawit bumi sarta penggelarané,

## 91:7

sekawit jiwa sarta penyempurnanané (ciptanan)-é,

## 91:8

mangka Penjenengané paring wisik (ilham) maring dhéwéké (dalan) jahat lan (dalan) setiyané.

## 91:9

Temen begya wong sing nyucékna (jiwa mau),

## 91:10

lan temen tuna wong sing ngotori jiwané.

## 91:11

(Kaum) Samud wis nggorohna (utusané) merga dhéwéké ngliwati wates (dolim),

## 91:12

rikala tangi wong sing paling apes neng antarané dhéwéké,

## 91:13

banjur Utusané Gusti Allah (Saléh) ngendika maring dhéwéké kabéh, “(Jorna baé) onta wadon paringané Gusti Allah kiyé karo inumané.”

## 91:14

Ning dhéwéké padha nggorohna lan nyembeléh onta mau, merga kuwé Pengéran numpes dhéwéké merga dosané, banjur dératakna déning Pengéran (karo lemah).

## 91:15

Lan Penjenengané ora wedi maring wis-wisané.

## 92:1

Sekawit wengi rikala nutupi (cahyané awan),

## 92:2

sekawit awan rikala padhang-jingglang,

## 92:3

sekawit penyiptanan lanang lan wadon,

## 92:4

temen, lakonmu pancén werna-werna.

## 92:5

Mula sapa wongé wéwéh (bandhané neng dalané Gusti Allah) lan semarah (takwa),

## 92:6

lan mbenerna (anané ganjaran) sing paling apik (suwarga),

## 92:7

mangka arep Ingsun gampangna tumrap dhéwéké dalan maring sing gampang (kebegyan),

## 92:8

lan anadéné wong sing medhit lan ngrasa dhéwéké wis cukup (ora butuh pitulungané Gusti Allah),

## 92:9

karo nggorohna (ganjaran) sing paling apik,

## 92:10

mangka bakal Ingsun gampangna tumrap dhéwéké dalan temuju maring kesusahan (kesengsaran),

## 92:11

lan bandhané ora migunani tumrap dhéwéké angger dhéwéké wis sirna.

## 92:12

Setemené Ingsun pribadi sing paring pituduh,

## 92:13

lan setemené kagungane Ingsun akhérat lan dunya kiyé.

## 92:14

Mangka Ingsun ngélingna maring ko kabéh kanthi neraka sing geniné mulab-mulab,

## 92:15

sing mung déleboni déning wong sing paling cilaka,

## 92:16

sing nggorohna (bebener) lan mléngos (sekang iman).

## 92:17

Lan bakal dédohna sekang dhéwéké (neraka), wong-wong sing paling semarah (miturut),

## 92:18

sing awéh bandhané (neng dalané Gusti Allah) nggo ngresiki (awaké),

## 92:19

lan ora nana wong sijia sing wéwéh sewijiné kenékmatan maring dhéwéké sing kudu dhéwéké wales.

## 92:20

ning (dhéwéké wéwéh mung mligi) jalaran nggolét karenané Pengérané Sing Mahaluhur.

## 92:21

Lan mesthi mbésuk dhéwéké bakal olih kesenengan (sing sempurna).

## 93:1

Sekawit wektu duha (rikala srengéngé munggah secengkal),

## 93:2

lan sekawit wayah wengi rikala wis sepi,

## 93:3

Pengéranmu ora ninggalna sliramu (Muhammad) lan (uga) ora wadhéh maring sliramu, [^909]

[^909]: Nalika temuruné wahyu maring Kanjeng Nabi Muhammad s.a.w, kandheg sewetara wektu wong-wong musrik padha ngucap, “Pengérané (Muhammad) wis ngedohi lan wadhéh maring dhéwéké.” Mulané temurun ayat kiyé nggo mbantah ucapané wong-wong musrik kuwé.

## 93:4

temen, sing wekasan kuwé lewih apik tumrapmu tenimbang sing kawitan. [^910]

[^910]: Pungkasan perjuangané Kanjeng Nabi Muhammad s.a.w, kuwé bakal nemoni kemenangan-kemenangan, lagi kawitané ngalami kangélan. Uga ana seperangan ahli tapsir duwé penemu, tembung akhérat tegesé “penguripan neng akhérat” sarta kabéh kenékmatané, lan uulaa détegesi “penguripan neng ngalam dunya”.

## 93:5

Lan temen, mbésuk Pengéranmu mesthi paring kanugrahan-É maring sliramu, nganti sliramu krasa marem.

## 93:6

Mbok iya Penjenengané nemokna sliramu dadi bocah yatim, banjur Penjenengané ngayomi (sliramu),

## 93:7

lan Penjenengané nemokna sliramu dadi wong sing lagi bingung, [^911] banjur Penjenengané paring pituduh,

[^911]: Bingung goli nggayuh bener sing ora bisa dépekolih nganggo nalar. Banjur Gusti Allah nurunaken wahyu maring Kanjeng Nabi Muhammad s.a.w.

## 93:8

lan Penjenengané nemokna sliramu dadi wong sing kekurangan, banjur Penjenengané paring kecukupan.

## 93:9

Mangka maring bocah yatim aja pisan-pisan sliramu nganti temindak sewenang-wenang.

## 93:10

Lan maring wong sing jaluk-jaluk aja pisan-pisan sliramu nggentak.

## 93:11

Lan maring nékmat (paringané) Pengéranmu, preyoga ko mertélakna (kanthi kesuwun).

## 94:1

Mbok ya Ingsun wis njembarna dhadhamu (Muhammad)?

## 94:2

lan Ingsun uga wis ngénthéngna renggan sekang sliramu, [^912]

[^912]: Kesusahan-kesusahan sing dérengga déning Kanjeng Nabi Muhammad s.a.w, sejeroné mbutulna ajaran Islam.

## 94:3

sing ngebot-boti gigirmu,

## 94:4

lan Ingsun wis ngluhurna sebutan (asma) mu [^913] nggo sliramu.

[^913]: Ngluhurna drajat lan melokna asmané bareng karo asma Gusti Allah neng kalimah sahadat, nganggep bekti maring Kanjeng Nabi dadi bekti maring Gusti Allah.

## 94:5

Mangka setemené bareng karo (prekara) sing angél ana (prekara) sing gampang,

## 94:6

setemené bareng karo (prekara) sing angél ana (prekara) sing gampang.

## 94:7

Mangka rikala sliramu wis rampung (sekang sewijiné urusan), tetepa nyambut gawé sing sengkud (nggo urusan sing liya), [^914]

[^914]: Seperangan ahli tapsir duwé penemu, angger sliramu (Muhammad) wis rampung nyebar agama, banjur ngibadaha maring Gusti Allah; angger sliramu wis rampung urusan dunya énggal tandangi urusan akhérat lan ana uga sing duwé penemu, “Angger wis rampung sembayang, gari padha ndonga.”

## 94:8

lan mung maring Pengéranmu sliramu ngarep-arep.

## 95:1

Sekawit (woh) Tin lan (woh) Zaitun, [^915]

[^915]: Sing démaksud “Tin” neng seperangan ahli tapsir yakuwé panggonan Nabi Nuh a.s yakuwé Damaskus sing akéh wit Tin; lan “Zaitun” yakuwé Baitulmaqdis sing akéh wité zaitun.

## 95:2

sekawit Gunung Sinai, [^916]

[^916]: Gunung Sinai kuwé panggonané Nabi Musa nampa wahyu.

## 95:3

lan sekawit negari (Mekah) sing aman kiyé.

## 95:4

Temen, Ingsun wis nyiptakna menungsa kanthi rupa sing paling apik,

## 95:5

banjur Ingsun balékna dhéwéké maring panggonan sing paling asor,

## 95:6

kejaba wong-wong sing padha precaya lan nglakoni kebecikan, mangka dhéwéké bakal olih ganjaran sing ora nana pedhoté.

## 95:7

Mangka apa sing njalari (dhéwéké) padha nggorohna (ngenani) dina piwales sewisé (anané keterangan-keterangan) mau?

## 95:8

Mbok ya Gusti Allah hakim sing paling adil?

## 96:1

Wacanen kanthi (nyebut) asmané Pengéranmu sing nyiptakna,

## 96:2

Penjenengané wis nyipta menungsa sekang getih seblindhi.

## 96:3

Wacanen, lan mung Pengéranmu Sing Mahamulya.

## 96:4

Sing mulang (menungsa) nganggo pén.

## 96:5

Penjenengané mulang menungsa apa sing ora déngerténi dhéwéké.

## 96:6

Babar-pisan ora kaya kuwé! Temen, menungsa kuwé nyata-nyata ngliwati wates,

## 96:7

rikala dhéwéké ngrasa sarwa cukup.

## 96:8

Temen, mung maring Pengéranmu panggonan bali(mu).

## 96:9

Kepriwé penemumu ngenani wong sing menging?

## 96:10

sewijiné kewula sing lagi nglakoni sembayang, [^917]

[^917]: Sing menging kuwé Abu Jahal lan sing dépenging Rasulullah. Ning upaya kiyé ora kasil sebab Abu Jahal weruh ana sing gawé wedi. Sewisé Rasulullah rampung sembayang, kabar kuwé déaturna maring Penjenengané. Banjur Rasulullah ngendika, “Angger Abu Jahal nglakoni sing kaya kuwé, mesthi dhéwéké désirnakna déning malaékat.

## 96:11

Kepriwé penemumu lamon dhéwéké (sing dépénging sembayang kuwé) ana neng sendhuwuré bebener (pituduh),

## 96:12

utawa dhéwéké akon supaya semarah (takwa maring Gusti Allah)?

## 96:13

Kepriwé penemumu lamon dhéwéké (sing menging) kuwé nggorohna lan mléngos?

## 96:14

Mbok ya dhéwéké ngerti lamon setemené Gusti Allah priksa (sekabéhé penggawéané)?

## 96:15

Babar pisan ora kaya kuwé! Temen, lamon dhéwéké ora lérén (nglakoni kaya kuwé) mesthi Ingsun pantheng mbun-mbunané (maring njero neraka),

## 96:16

(yakuwé) mbun-mbunané wong sing nggorohna lan duraka.

## 96:17

Mangka jorna baé dhéwéké ngundang balané (nggo nulungi dhéwéké),

## 96:18

mbésuk Ingsun bakal nyeluk Malaékat Zabaniyah (juru siksa wong-wong sing dosa),

## 96:19

Babar pisan ora kaya kuwé! Aja pisan-pisan ko manut maring dhéwéké; lan padha sujuda sarta pérekna (awakmu maring Gusti Allah).

## 97:1

Setemené Ingsun wis nurunaken (Al-Qur’an) neng malem lailatul qodar. [^918]

[^918]: Malem lailatul qodar duwé pirang-pirang pengertén, antarané malem kemulyan, merga neng wengi kuwé kawitané déturunaken Al-Qur’an sekang Lauh Mahfuz maring Kanjeng Nabi Muhammad s.a.w.

## 97:2

Lan apa sliramu ngerti malem lailatul qodar kuwé?

## 97:3

Malem lailatul qodar kuwé lewih bagus tenimbang séwu wulan.

## 97:4

Neng sejeroné wengi kuwé malaékat-malaékat padha temurun lan Roh (Jibril) kanthi keparengé Pengérané nggo ngatur sekabéhé urusan.

## 97:5

Tentrem-rahayu (wengi kuwé) nganti mlethéké bang wétan (fajar).

## 98:1

Wong-wong sing mbangkang (kapir) sekang golongan Ahli Kitab lan wong-wong sing musrik (nyekuthokna Gusti Allah) ora bakal ninggalna (agamané dhéwéké) nganti tekané bukti sing nyata maring dhéwéké,

## 98:2

(yakuwé) sewijiné utusan sekang Gusti Allah (Muhammad) sing macakna lembaran-lembaran sing suci (Al-Qur’an),

## 98:3

neng njeroné kitab kuwé ana (isi) kitab-kitab sing jejeg (bener). [^919]

[^919]: Isiné kitab-kita sing déparingna maring para nabi kayadéné Taurat, Zabur, lan Injil sing asli.

## 98:4

Lan ora padha crah wong-wong Ahli Kitab kejaba sewisé tekan maring dhéwéké bukti sing nyata.

## 98:5

Mangkané dhéwéké padha mung dédhawuhi supaya nyembah maring Gusti Allah, kanthi tulus manut maring Penjenengané, mligi merga (nglakoni) agama, lan uga supaya nglakoni sembayang lan mbayar jakat, lan sing mengkana kuwé mau agama sing jejeg (bener). [^920]

[^920]: Jejeg tegesé adoh sekang laku mango-tingal (syirik) lan adoh sekang sasar.

## 98:6

Temen, wong-wong sing kapir sekang golongan Ahli Kitab lan wong-wong musrik (bakal mlebu) maring neraka Jahanam; dhéwéké padha langgeng neng njeroné selawasé. Dhéwéké dadi seala-alané titah.

## 98:7

Temen, wong-wong sing precaya lan nglakoni kebecikan, dhéwéké kuwé dadi sebagus-bagusé titah.

## 98:8

Piwales nggo dhéwéké kabéh neng sisihé Pengérané dhéwéké rupa suwarga ‘Adn sing neng ngisoré mili bengawan-bengawan; dhéwéké padha langgeng neng jeroné selawasé. Gusti Allah karenan maring dhéwéké lan dhéwéké suka-lila karo Penjenengané. Sing mengkana kuwé rupa (piwales) tumrap wong sing wedi maring Pengérané.

## 99:1

Rikala bumi déoreg kanthi oregan sing nggilani,

## 99:2

lan bumi wis ngetokna momotan-momotan abot (sing dékandhut),

## 99:3

lan menungsa takon, “Apa sing lagi kedadéan neng bumi kiyé?”

## 99:4

Neng dina kuwé bumi ngandharna wertané,

## 99:5

merga setemené Pengéranmu wis ndhawuhna (sing mengkana kuwé) maring dhéwéké.

## 99:6

Neng dina kuwé menungsa metu sekang kuburané kanthi kahanan sing panthan-panthan, [^921] nggo déketokna maring dhéwéké (piwales) sekabéh penggawéané.

[^921]: Ana sing begya lan ana sing cilaka.

## 99:7

Mangka sapa wongé nglakoni kebecikan sebobot lebu, mesthi dhéwéké arep meruhi piwales(é)

## 99:8

Lan sapa wongé nglakoni ala sebobot lebu, mesthi dhéwéké arep weruh (piwales)é.

## 100:1

Sekawit jaran perang sing mlayu banter nganti ngongsrong,

## 100:2

lan jaran sing mletikna geni (kanthi gedrugan kuku sikilé),

## 100:3

lan jaran sing nyerang (kanthi dadakan) neng wayah esuk,

## 100:4

saéngga ngaburna lebu,

## 100:5

banjur nglurug maring tengah-tengahé grombolan mungsuh,

## 100:6

temen, menungsa kuwé banget ingkaré, (ora kesuwun) maring Pengérané,

## 100:7

lan setemené dhéwéké (menungsa) nyekséni (ngakoni) ingkaré dhéwéké,

## 100:8

lan setemené kesengsemé dhéwéké maring bandha nyata-nyata keliwat.

## 100:9

Mangka apa dhéwéké ora ngerti rikala sing neng njero kubur détokna?

## 100:10

Lan apa sing kesimpen neng dhadha détokna?

## 100:11

Temen, Pengérané dhéwéké kabéh neng dina kuwé Mahanastiti maring kahanané dhéwéké kabéh.

## 101:1

Dina Kiyamat,

## 101:2

Apa dina Kiyamat kuwé?

## 101:3

Lan apa ko ngerti dina Kiyamat kuwé?

## 101:4

Neng dina kuwé menungsa kaya laron sing ambrungan,

## 101:5

lan gunung-gunung kaya wulu sing déabrul-abrulna.

## 101:6

Mangka apadéné wong sing abot timbangan (kebecikané),

## 101:7

mangka dhéwéké manggon neng penguripan sing gawé marem (seneng).

## 101:8

Lan apadené wong sing énthéng timbangan (kebecikané),

## 101:9

mangka panggonané bali yakuwé neraka Hawiyah.

## 101:10

Lan apa ko ngerti neraka Hawiyah kuwé?

## 101:11

(Yakuwé) geni sing banget panasé.

## 102:1

Méwah-méwahan wis ndadékna ko padha kelalén, [^922]

[^922]: Méwah-méwahan ngenani akéhé anak, bandha, pangkat, kemuktén lan liya-liyané, ndadékna ko kelalén bekti maring Gusti Allah.

## 102:2

nganti ko mlebu sejeron kubur.

## 102:3

Babar-pisan ora kaya kuwé! Mbésuk ko bakal ngerténi (akibat polahmu kuwé),

## 102:4

banjur babar-pisan ora kaya kuwé! Mbésuk ko bakal ngerténi.

## 102:5

Temenan! Sekirané ko ngaweruhi kanthi yakin,

## 102:6

mesthi ko temen-temen bakal weruh neraka Jahim,

## 102:7

banjur ko temen-temen meruhi karo matamu dhéwék,

## 102:8

banjur ko temen-temen bakal détakoni neng dina kuwé ngenani kenékmatan (sing mewah neng dunya kuwé).

## 103:1

Sekawit mangsa,

## 103:2

temen, menungsa ana neng sejeroné kapitunan,

## 103:3

kejaba wong-wong sing padha precaya lan nglakoni kebecikan lan padha weling-welingan temuju maring bebener lan padha weling-welingan temuju maring kesabaran.

## 104:1

Cilaka temen tumrap kabéh tukang ngumpa-umpa lan tukang nacad,

## 104:2

sing ngumpulna kambi ngétung-étung bandhané, [^923]

[^923]: Ngumpulna lan ngitung-itung bandha sing ndadékaken dhéwéké dadi medit lan ora gelem nginfakna neng dalané Gusti Allah.

## 104:3

dhéwéké (menungsa) ngira lamon bandhané kuwé bisa nglanggengna.

## 104:4

Babar pisan ora kaya kuwé! Mesthi dhéwéké bakal débalangna maring njeroné (neraka) Hutamah.

## 104:5

Lan apa ko ngerti apa (neraka) Hutamah kuwé?

## 104:6

(Yakuwé) geni (siksané) Gusti Allah sing déurubna,

## 104:7

sing (mbakar) butul maring ati.

## 104:8

Temen, geni kuwé détutup rapet tumrap (awaké) dhéwéké,

## 104:9

(selaginé dhéwéké kuwé) déjiret neng saka-saka sing dawa.

## 105:1

Apa sliramu (Muhammad) ora nggatékna kepriwé Pengéranmu kepareng temindak maring wadya bala sing nunggang gajah? [^924]

[^924]: Wadya bala utawa tentara sing dépimpin déning Abrahah, Gubernur Yaman sing arep nggempur Ka’bah. Seurungé mlebu maring kota Mekah wadya bala kuwé déserang déning rombongan manuk sing padha mbandhemi nganggo krikil nganti tentara kuwé ajur.

## 105:2

Apa penjenengané ora ndadékna réka dayané dhéwéké (wadya bala kuwé) muspra?

## 105:3

Lan Penjenengané ngirimna maring dhéwéké manuk sing panthan-panthan,

## 105:4

sing mbandhemi dhéwéké karo watu sekang lempung sing débakar,

## 105:5

saéngga dhéwéké dédadékna neng Penjenengané kayadéné godhong-godhong sing dépangan (uler).

## 106:1

Jalaran kulinané wong-wong Quraisy,

## 106:2

(yakuwé) pakulinané wong-wong kuwé lungan neng mangsa adhem karo mangsa panas. [^925]

[^925]: Wong-wong Quraisy biasa lungan utamané dagang maring Negara Syam neng mangsa panas lan maring Yaman neng mangsan adhem. Neng dalan wong-wong mau olih jaminan aman sekang para penguwasa negara sing keliwatan. Kiyé dadi kenékmatan sing gedhé paringané Gusti Allah. Mulané pantes temen angger wong-wong kuwé padha nyembah maring Gusti Allah sing awéh nékmat sing akeh kuwé.

## 106:3

Mangka preyoga dhéwéké padha nyembah maring Pengéran (sing kagungan) dalem kiyé (Ka’bah),

## 106:4

sing wis maringi panganan maring dhéwéké nggo ngilangna kencoté lan gawé aman maring dhéwéké sekang rasa wedi.

## 107:1

Apa ko ngerti (wong) sing nggorohna agama?

## 107:2

Mangka ya kuwé wong sing nggentak bocah yatim,

## 107:3

lan ora ajék-ajék awéh pangan maring wong mlarat.

## 107:4

Mangka cilaka temen wong-wong sing sembayang,

## 107:5

(yakuwé) wong-wong sing ngemprah maring sembayangé, [^926]

[^926]: Wong-wong sing ora ngregani lan nglirwakna ngamal lan wektu-wektuné sembayang.

## 107:6

Sing padha pamér, [^927]

[^927]: Maksudé pamer kuwé, temindak sing ora nggo nggolét ridoné Gusti Allah, ning kon olih pengalem utawa kewentar neng masrakat

## 107:7

lan wegah (awéh) pitulungan. [^928]

[^928]: Seperangan ahli tapsir napsiri “bebeh mbayar jakat”.

## 108:1

Temen, Ingsun wis paring maring sliramu (Muhammad) nékmat sing akéh.

## 108:2

Mangka lakonana sembayang krana Pengéranmu, lan padha korbana (nggo ngibadah lan mérekna awak maring Gusti Allah).

## 108:3

Temen, wong-wong sing sengit maring sliramu, dhéwéké sing pedhot (sekang rahmaté Gusti Allah).

## 109:1

Dhawuha (Muhammad),”Hé wong-wong kapir!

## 109:2

inyong ora nyembah apa sing ko padha sembah,

## 109:3

lan ko kabeh udu wong sing nyembah apa sing inyong sembah,

## 109:4

lan inyong ora nglakon dadi wong sing nyembah apa sing ko padha sembah,

## 109:5

lan ko padha ora nglakon (uga) dadi wong sing nyembah apa sing inyong sembah.

## 109:6

Kanggomu kabeh agamamu, lan kanggoku agamaku.”

## 110:1

Rikala wis teka pitulungané Gusti Allah lan kemenangan,

## 110:2

lan ko weruh menungsa ndlidir gemrudug mlebu agamané Gusti Allah

## 110:3

Mangka padha nyuckéna (maca tasbéh) kanthi ngalembana Pengéranmu lan nyuwuna pangampura maring Penjenengané.Temen, Penjenengané Sing Maha Nampani tobat.

## 111:1

Cilaka tangan loroné Abu Lahab lan temen-temen cilaka dhewéké. [^929]

[^929]: Sing dékarepna karo “tangan loroné Abu Lahab” yakuwé Abu Lahab

## 111:2

Ora migunani tumrap dhéwéké bandhané lan apa sing déusahakna.

## 111:3

Mbésuk dhéwéké arep mlebu maring sejeroné geni sing mulab-mulab (neraka).

## 111:4

Lan (uga) bojoné, sing nggawa suluh (nyebar pitnah).

## 111:5

Neng guluné ana dhadhung sekang duk sing dépuntu.

## 112:1

Dhawuha (Muhammad), ”Penjenengané Gusti Allah, Sing Mahatunggal”.

## 112:2

Gusti Allah paran penyuwunan samubarang kabéh.

## 112:3

(Gusti Allah) ora peputra lan ora députrakna.

## 112:4

lan ora nana siji-sijia sing madhani Penjenengané.

## 113:1

Ucapna (Muhammad), ”Inyong nyuwun pengereksa maring Pengéran sing ngewasani subuh (gagat-esuk),

## 113:2

sekang alané (makhluk sing) Penjenegané ciptakna,

## 113:3

lan sekang alané wengi angger wis peteng-dhédhet,

## 113:4

lan sekang alané (wong-wong wadon) tukang sihir sing nyembur maring bundhelan-bundhelan (taliné),

## 113:5

lan sekang alané wong sing drengki rikala dhéwéké drengki.”

## 114:1

Ucapna (Muhammad), ”Inyong nyuwun pengreksa maring Pengérané menungsa,

## 114:2

Ratuné menungsa,

## 114:3

Sembahané menungsa,

## 114:4

sekang alané (pengridhuné) sétan sing umpetan,

## 114:5

sing ngridhu neng njero dhadhané menungsa,

## 114:6

sekang (golongan) jin lan menungsa.”
